Neznámý měsíc

Je vidět město uvnitř průhledné kopule.

 
Ložnice

Muž středního věku spí v potemnělé ložnici. Ve dveřích se objeví vysoká postava s černým pláštěm, s kouřem u kotníků a s černobílou maskou podobnou lebce. Zaduní podivným hlasem.

INKVIZITOR: Thomasi Allmane!

ALLMAN, tlusťoch s šedivými vlasy, nahmatá na nočním stolku své brýle.

INKVIZITOR: Thomasi Allmane, byl jsi shledán nehodným své existence.

ALLMAN: To jsi ty, mami?

INKVIZITOR: Tvůj život a veškeré vzpomínky na tebe budou vymazány z historie. Místo, které jsi zabíral v časoprostorovém kontinuu, bude přiděleno někomu, komu nebyl nikdy dán dar života. Kéž bys byl strávil svůj čas moudřeji.

INKVIZITOR vystřelí oranžovo-červený paprsek světla na ALLMANA z rukavice, kterou má na ruce a vytvoří kolem něho záření.

ALLMAN: Ne, prosím! Proč já? Jiní taky promarnili svůj život!

INKVIZITOR: Nikdo soudu neujde.

Obrázek ALLMANA na jeho nočním stolku se změní na obrázek štíhlejšího, vyššího muže s tmavými vlasy a s knírkem. Tento tmavovlasý muž se pak objeví v pokoji v záblesku žluto-zeleného světla.

INKVIZITOR: Dokonáno. Zbývá jen vymazat tvojí fyzickou podobu.

INKVIZITOR vystřelí další červeno-oranžový paprsek na ALLMANA, který se rozplyne. INKVIZITOR se otočí na nového ALLMANA.

INKVIZITOR: Promiňte, že ruším, pane. Kontrola autenticity.

Inkvizitor zasalutuje, otočí se a zmizí.

 

Kokpit Kosmika

Jsou tu LISTER, RIMMER a KRYTON. KRYTON podává LISTEROVI šálek.

KRYTON: Káva, pane. S dvojitou dávkou kofeinu i cukru.

LISTER: Bezvadný.

KRYTON se dívá LISTEROVI přes rameno, co čte.

KRYTON: Á, Vergiliova Aeneas. Epos o Agamemnónově boji o Helenu Trojskou - dílo největšího římského básníka, jenž se kdy brkem dotkl pergamenu.

LISTER: Jo, tohle je komiksová verze.

KRYTON: Vážně?

LISTER: Ale je to dobrý. Přímo našlapaný dějinama.

RIMMER se na ně znechuceně podívá.

KRYTON: (Čte z komiksu) Prásk, bum, pic ho, zhebni v posteli, ty trojskej prasopse, bác, plesk. Vycházejí z původního textu. Jsem si jist, že by Vergilius souhlasil.

RIMMER: Krytone, neodrazuj ho. Je to jediná věc, kterou kdy četl, krom leporela.

LISTER: Ale toho dřevěnýho koně v tý trojský ptákovině, to jim nesežeru, to ne.

RIMMER: To je jeden z nejslavnějších vojenských manévrů!

LISTER: Koukni, Řekové byli deset let před Trójou a prásk ho, bác ho a bim ho vobčas na ňákýho Trójana, že jo?

RIMMER: No a?

LISTER: A ty se jednou ráno probuděj a Řekové jsou v tahu. A hned za městskejma branama nechali ten dar; výraz úcty ke svejm sokům: ohromnýho koně, dost velkýho na to, aby se do něj vešlo pět set Řeků v plný zbroji a ještě zbylo dost místa na hygienický zařízení. A podle tebe se žádnej Trójan neptal: „Co že je to za divnej dáreček? To nám nemůžou dát pajc na holení a ňáký fusekle?“ Ne, oni si ho odtáhnou dovnitř a jako na potvoru jdou všichni brzo na kutě! Blbost těchhle lidí musela bejt potrestaná tím, že je někdo voddělal v posteli. A víš, co je největší prča? Podle tehdejších Řeků se dodneška říká „Dát  někomu danajskej dar“ a přitom by se to mělo jmenovat podle Trójanů „dacanskej dar“.

RIMMER: Děkuji za vysvětlení, Schliemanne.

Kosmik se zakymácí. KOCOUR přiběhne zezadu. LISTER začne mačkat cosi na ovládacím panelu.

KOCOUR: Co to bylo?

HOLLY: Zvláštní, změnili jsme kurs.

KRYTON: Ale žádnou změnu nemáme naprogramovanou.

Loď se opět otřese. Začnou svítit červená světla a houkat poplašné sirény.

HOLLY: A zase! O 180 stupňů! Letíme zpátky k Červenému trpaslíku.

LISTER: Sakra, dej mi manuál, Holly.

Když se LISTER dotkne kormidla, přeskočí z něj oblouk elektrického proudu a dá mu ránu.

LISTER: Jau!

HOLLY: Máme poruchu!

KRYTON: To není porucha, něco ovládá naše vozítko.

RIMMER: Holly, vidíš nějaká tělesa?

HOLLY: Radar nic neukazuje.

KRYTON: To není možné, něco tam je…

KRYTON je přerušen, když se náhle LISTER vzpřímí a vytrčí paži. Oblouk elektřiny jiskří mezi jeho hlavou a ovládacím panelem Kosmika. Je slyšet INKVIZITORŮV hlas, ale LISTEROVY rty se nehýbou.

INKVIZITOR: Zmocnili jsme se člověka známého jako Lister. Nestavte se mi na odpor.

KOCOUR: Co s ním je, konečně mutuje?

KRYTON: (Hlasitě) Řekněte, kdo jste!

INKVIZITOR: Děs a hrůza provází mne, jsem Inkvizitor!

KRYTON: Inkvizitor?!

INKVIZITOR: Vaše vozítko je pod mou kontrolou. Doveze vás na vaši mateřskou loď, kde budete postaveni před soud. Každý z vás pronese řeč na obhajobu své existence. Pokud neuspějete, budete vymazáni beze stopy!

Inkvizitor opustí LISTEROVO tělo. LISTER klesne do židle.

KRYTON: Není Vám nic, pane?

LISTER: Ne, nic. Aspoň doufám. (Vstává) Akorát se třesu.

KRYTON: No, ale pro jistotu vás ještě prohlédneme na Mediscanu.

LISTER: Jo, jasně.

 
Vesmír

Kosmik se vrací k Červenému trpaslíku.

 
Střední část Kosmika

Všichni sedí ve střední části; LISTER je zabalený do ručníku.

RIMMER: Krytone, už jsi slyšel o „Inkvizitorovi“?

KRYTON: (Velmi dramaticky) Jen různé mýty; děsivé příběhy; strašidelné historky, jež se vyprávějí u blikajícího ohně o půlnoci, vždy když se sejdou ošlehaní vesmírní vlci a při lahvince se předhánějí v příhodách, při nichž krev tuhne v žilách!!!

RIMMER: Stačilo by říct normálně „ano“.

HOLLY: (Potichu) Tak kdo to je?

LISTER: Jo, a o co mu jde?

KRYTON: Legenda vypráví o androidovi - o samoopravovacím robotu, jenž přežije do konce času; až do konce věčnosti. A po milionech let samoty nakonec dojde k závěru, že není žádný Bůh, ani posmrtný život a jediným důvodem a pravým důvodem existence je žít užitečný život. A tak android zkonstruuje stroj času a bloudí věčností, navštíví každou duši v dějinách a každou podrobí zkoušce. A vymaže všechny, kdo promarnili svůj život, a nahradí je těmi, kteří nikdy neměli šanci žít, neoplodněnými vajíčky, spermiemi, které neuspěly. To je Inkvizitor - vymýtí darmožrouty, vygumuje mizery a smete budižkničemy!

RIMMER: Jsme v tom až po uši.

LISTER: Kdo může posoudit, co je bezcenný?

KOCOUR: Ale běž! Stačí mi jeden pohled! Přečti si své heslo „Kdo je nikdo!“

LISTER: Ne, vážně! Kdo je soudce? Kdo má právo říct, co stojí za to?

RIMMER: Smiř se s tím, hochu. Válet se celý den na kavalci, číst „Malýho cyklistu“ a pojídat cornflakey, to ti asi jen tak neprojde.

LISTER: Jenom proto, že jsem nevymaloval Sixtinskou kapli, jsem určenej k likvidaci?

HOLLY: Ne, ale proto, že jsi naprosto bezcenný vesmírný povaleč a nemytý šmudla.

KRYTON: Přesně tak. Kritériem není sláva, ale pouze to, jestli jste žil užitečný život.

RIMMER: (S hlavou v dlaních kňourá) Proč mi tohle někdo neřekl dřív? Kdybych věděl hned od začátku, že má člověk žít užitečný život, mohl jsem s tím něco udělat! Do kolika dobročinných televizních akcí jsem volal a slíbil příspěvek - vědět tohle, dal bych jim pravé číslo kreditky.

KRYTON: Pane, nemusíte být velkým filantropem ani misionářem. Stačilo by, kdybyste byl využil daru života.

RIMMER: Ale ne!

KRYTON: Něčím přispěl!

RIMMER: Ale ne!

KRYTON: Byť i něčím malým!!

RIMMER: Ale ne!

KRYTON: Stačilo by, kdybyste nevedl život tak zcela egocentrický, prázdný a sobecký.

RIMMER: Tohle mi děláš naschvál, viď!

KRYTON: Snažím se vám jen ulevit, pane!

RIMMER: Tak zavři zobák!

LISTER: Nevim, proč bysme se měli bát nějakýho ujetýho toulavýho robota, co se prohlásil za soudce a porotu celýho lidstva. Proč bysme měli před nim padnout na zadek?

Inkvizitor převezme opět kontrolu nad LISTEROVÝM tělem. Napřímí se mu páteř a jiskří kolem něj oblouk elektrických výbojů.

INKVIZITOR: Protože mám takovou sílu, že tvý tělo přetrhnu jako hada!

LISTEROVO tělo se uvolní.

LISTER: Jo, už chápu, kamaráde!

 
Nákladní dok

Kosmik přistává.

 
Chodba Červeného trpaslíka

LISTER, RIMMER, KRYTON a KOCOUR jdou temným koridorem.

LISTER: No tak, kde je?

INKVIZITOR se objeví v zářivé mlze. Blokuje koridor.

INKVIZITOR: Pohleďte a třeste se! Inkvizice začíná! Dokažte mi, že jste hodni svého života, jinak budete celou věčnost pít plnými doušky ze studny nicoty.

KOCOUR: Nesnáším otázky na buď a nebo.

INKVIZITOR: Kdo bude první?

KOCOUR a RIMMER: (Společně ukazujíc) Lister!

Inkvizitor zmrazí LISTERA, KOCOURA a KRYTONA v bublině modré energie.

INKVIZITOR: Ty, holograme! Ty budeš první.

RIMMER: (Přiškrceně) Pardon? Pane?

Inkvizitor vystřelí na RIMMERA žluto-zelený paprsek a on zmizí. Střih na detail Inkvizitorovy tváře. Kamera ustupuje a my ho vidíme sedět na trůnu ve tvaru gryfa.

 
Temná místnost

RIMMER stojí před ním v temné místnosti s množstvím zapálených svíček v pozadí.

INKVIZITOR: Byl ti dán největší dar ze všech: dar života. Řekni mi, cos udělal, aby sis zasloužil tuto výjimečnou přízeň štěstěny.

RIMMER: Víte, neberte to jako nedostatek úcty k Vám, ale máte snad právo se ptát - ne, vlastně - požadovat po mně odpověď, vaše excelence? (Udělá pukrle a ukloní se)

INKVIZITOR: Všichni se musejí zodpovídat Inkvizitorovi!

RIMMER: Bude ale můj soud spravedlivý?

INKVIZITOR: Jistě, jako všichni, kdo stojí před Inkvizitorem, budeš svým vlastním soudcem...

Inkvizitor odklopí masku a objeví se ...RIMMERŮV obličej.

INKVIZITOR: (Od teď mluví jako RIMMER) ...ty sám!

RIMMER: Hernajs!

INKVIZITOR: To máš tedy pravdu, kamaráde!

RIMMER: Každého soudí jeho vlastní já?

INKVIZITOR: Zavání to metafyzikou, ale spravedlivější způsob není. Tak do toho, ospravedlň se.

RIMMER: Tak nejdřív jsem…

INKVIZITOR: (Přeruší ho) Lháři!

RIMMER: Konal jsem dobro.

INKVIZITOR: Ne, nekonal!

RIMMER: Ze všech sil jsem se vždycky snažil konat dobro.

INKVIZITOR: Ne, nesnažil.

RIMMER: Víte, svým způsobem jsem vedl dobrý život.

INKVIZITOR: Kdy?

RIMMER: Ááá! (Ukazuje za trůn) Kdo to támhle stojí? Sám archanděl Gabriel! To jsem teď já, jsem nový člověk! Aleluja!

INKVIZITOR: Jsi pouze odporný a páchnoucí, slizký a hnusný zelený lidský výkal, že?

RIMMER: No... tak něco, ano.

INKVIZITOR: Takže se už laskavě ospravedlň!

RIMMER: Nemoh´ jsem být jiný. Můj otec byl šílený zkrachovalý voják, matka semetrika ze Semetrikova. Mí bratři měli krásu i talent. A co jsem měl já? Střapaté vlasy a zarůstající nehty. Ano, přiznávám, že jsem nula. Ale vzhledem k mému zázemí je nula pokrok.

RIMMER zmizí a na jeho místě se objeví KOCOUR. Inkvizitor má teď KOCOURŮV obličej a hlas.

KOCOUR: Čau, frajere!

INKVIZITOR: Tvůj soudný den již přišel. A šetřit tě nebudu! Souzen budeš jako všichni.

KOCOUR: Jsem naladěn na FM!

INKVIZITOR: Nezbývá než tě vyzvat: ospravedlň svou existenci - co dobrého jsi vykonal?

KOCOUR: Dal jsem světu potěšení ze svého půvabného těla!

INKVIZITOR: To je pravda.

KOCOUR: Už můžu jít?

INKVIZITOR: To je všechno?

KOCOUR: To je ti málo?

INKVIZITOR: Řekl bych, že je to dost povrchní argument.

KOCOUR: Taky jsem dost povrchní kluk. Povrchní, ale s krásnou figurou!

INKVIZITOR: Někdy uvádíš v úžas i mě!

KOCOUR: Děkuju!

Místo KOCOURA se objeví KRYTON. INKVIZITOR teď vypadá a mluví jako KRYTON.

INKVIZITOR: Tak, Krytone, máš možnost se obhájit.

KRYTON: Nejsem si jist, jestli mohu.

INKVIZITOR: Tvůj život byl naplněn užitečnou prací. Není snad tvora, který by žil tak nesobecký život.

KRYTON: Jsem naprogramován, abych žil nesobecky. A proto dobré skutky nevycházejí z dobrých úmyslů, ale jsou výsledkem série binárních povelů, které jsem povinen poslouchat.

INKVIZITOR: Ale jak se tedy může jakýkoli robot obhájit?

KRYTON: Možná kdyby zkusil ukončit svůj program a žít podle souboru hodnot, které si potom nezávisle vytvoří.

INKVIZITOR: Tvůj argument si říká o vymazání.

KRYTON: Jsou to tvoje pravidla, ne moje.

INKVIZITOR: Přeješ si být vymazán?

KRYTON: Jsem naprogramován, abych si nic nepřál. Sloužím.

INKVIZITOR: U člověka lze tvé chování považovat za tvrdohlavost.

KRYTON: Ale já nejsem člověk a ty taky ne. A není na nás, abychom je soudili. Nevím, proč to děláš.

INKVIZITOR sklopí masku.

INKVIZITOR: (Majestátním hlasem Inkvizitora) Už dost!!!

INKVIZITOR znovu odklopí masku. Objeví se LISTERŮV obličej.

INKVIZITOR: Tak co? Jak z toho vybruslíš, vobludo?

LISTER: O čem to mluvíš?

INKVIZITOR: Víš, kde si moh` bejt, kdyby ses trochu snažil? Čím ses moh´ stát?

LISTER: No a?

INKVIZITOR: Dyť ti to pálí, kamaráde! A nikdy jsi toho nevyužil!

LISTER: No a?

INKVIZITOR: Tak se koukej ospravedlnit!

LISTER: Polib mi.

INKVIZITOR opět sklopí masku a vrátí se mu jeho hlas.

INKVIZITOR: Inkvizice skončila. Dospěl jsem k verdiktu.

 
Chodba Červeného trpaslíka

LISTER, RIMMER, KRYTON a KOCOUR spolu teď stojí v koridoru.

INKVIZITOR: Dva z vás se nedokázali stát tím, čím velmi snadno mohli být. Promarnili jste život, a tak jste vlastně vůbec nežili!

INKVIZITOR vystřelí na RIMMERA a KOCOURA zelené světlo a oni zmizí.

LISTER: Ty hajzle! Ty jsi je vymazal!

KRYTON: (Drží LISTERA zpátky) Pane!

LISTER: Je to cvok, Krytone! Vymazal Kocoura a Rimmera!

INKVIZITOR: Těm nic nehrozí.

KRYTON: Pane... vymazáni budeme podle všeho my dva.

LISTER: Aha.

INKVIZITOR udělá cosi na své rukavici a LISTEROVI a KRYTONOVI se objeví na zápěstích a kotnících pouta svazující oba dohromady.

LISTER: Vedli snad užitečnější život než my dva?

INKVIZITOR: Kocour je sobecké a povrchní stvoření, stejně jako ten hologram. Vzhledem ke svým nízkým nárokům se ale ospravedlnili. Zatímco ty a robot jste měli navíc.

INKVIZITOR je obklopí červeno-oranžovou bublinou energie.

LISTER: Co je zase tohle?

KRYTON: Řekl bych, že nás chirurgicky odstraňuje z času. Každá vzpomínka na nás, každý náš čin je vygumován. Tímto vymazal naše životy.

INKVIZITOR: Je to hotovo. Linie času jsou spleteny. Náhoda je poopravena. Zbývá jen zprovodit ze světa vaši fyzickou podobu.

LISTER: Jestli máš nějakej úžasnej tajnej plán v rukávu, je čas se s nim vytasit.

KRYTON: Nemám plán, pane. (Ukazuje své mechanické paže) Nemám rukávy.

Další KRYTON se objeví za INKVIZITOREM. Má stejnou rukavici jako INKVIZITOR.

KRYTON Z BUDOUCNOSTI: Výborně! A tak, ea, co jsem udělal pak?

KRYTON Z BUDOUCNOSTI zapne řetězovou pilu a uřízne Inkvizitorovi ruku i s rukavicí. Zatímco je INKVIZITOR ochromen bolestí, kopne KRYTON Z BUDOUCNOSTI rukavici LISTEROVI a KRYTONOVI.

KRYTON Z BUDOUCNOSTI: Tak honem! Zvedněte tu rukavici a zmizte!

LISTER: Do prčic, co je zase tohle?

KRYTON Z BUDOUCNOSTI: Nemám čas na vysvětlování! Jsem z budoucnosti, zachráním Vás. Tak běžte! Honem!

KRYTON: A co já? Totiž... ty... totiž... my?

KRYTON Z BUDOUCNOSTI: Nás bohužel zabijou.

KRYTON: Zabijou? Jak?

KRYTON Z BUDOUCNOSTI: Zatímco tady stojím a vysvětluju vám to, Inkvizitor na mě skočí zezadu, takhle.

INKVIZITOR skočí na KRYTONA Z BUDOUCNOSTI zezadu a začne mu drtit hlavu o stěnu.

KRYTON Z BUDOUCNOSTI: Nemůžete mě zachránit. Než dojde k rozhodujícímu střetu ve skladišti, musíte dešifrovat ovládání rukavice.

LISTER: Jak? Napověz nám.

KRYTON Z BUDOUCNOSTI: No, já... já... nemohu to vysvětlit. Z nějakého důvodu jsou moje poslední slova „Enig“.

LISTER: „Enig“?!

KRYTON Z BUDOUCNOSTI: Ano, enig…

Ozve se křupavý zvuk, jak INKVIZITOR konečně rozdrtí hlavu KRYTONA Z BUDOUCNOSTI. Zbylý KRYTON začne tahat LISTERA pryč koridorem.

KRYTON: Honem, pane, musíme jít!

LISTER: Zrovna tě zabili, Krytone!

KRYTON: Pane! Musíme jít!

INKVIZITOR si regenerací obnoví ruku.

 
Jiná chodba

LISTER a KRYTON běží koridorem, pokoušející se utéct, když tu náhle začnou blikat červená světla a houkat poplašné sirény. Přiběhnou k zamčeným dveřím. LISTER přitiskne svou dlaň na skleněný obdélník vedle dveří. Rozsvítí se čtverec a je slyšet hluboký tón. Na obrazovce ve stěně se objeví HOLLY.

HOLLY: Nejste registrován jako personál této lodi. Prosím, uveďte jméno a kód.

LISTER: To jsme my, Holly!!!

HOLLY: Prosím, uveďte jméno a kód.

LISTER: Lister D., tři nuly jedna šest devět.

HOLLY: Nemám tu záznam o otisku Vaší dlaně.

Začnou houkat sirény.

HOLLY: Poplach vetřelec!

LISTER pokyne KRYTONOVI, aby to vyzkoušel. KRYTON položí ruku na zařízení otisků dlaní.

KRYTON: Obnovuju iniciaci!

Sirény přestanou houkat.

HOLLY: Prosím, uveďte jméno a kód.

KRYTON: Název série: Kryton. Registrační kód: Doplňkový, nula nula jedna.

HOLLY: Nemám tu záznam o Vaší CPU.

Sirény začnou znovu houkat.

LISTER: Tady už neexistujeme!

Bílý kouř vyrazí ze stěny vedle LISTERA. Ten uskočí stranou a přikryje si rukama obličej.

KRYTON: Slzný plyn!!!

Oba běží chodbou jiným směrem. Další oblak slzného plynu vystřelí z protějšího konce chodby. Stáhnou se tedy do středu. Otevřou se dveře a vstoupí RIMMER a KOCOUR. KOCOUR drží bazukoid.

LISTER: Ha, díky Bohu, to jste vy.

KOCOUR: Hni se a je z tebe žrádlo pro psy.

LISTER: Cože? To jsme my!

RIMMER: Co jste zač a co tady chcete?

LISTER: Rimmere, to jsem já!

RIMMER: Odkud mne znáte?

KOCOUR: Nezbašti mu to, jméno zná z uniformy!

KRYTON: (K LISTEROVI) Pane, oni nás neznají. Jsme v předpeklí mezi dvě dvěma světy. Vůbec si nás nepamatují.

RIMMER: Tak, zeptám se ještě jednou: co tu chcete?

LISTER: Nejsme nepřátelé! Někde tady pobíhá chlap, co vymazává všechny tvory z historie! Bejvali jsme na lodi s váma.

RIMMER: (Sarkasticky) Jenže jsme na vás zapomněli.

LISTER: Ano!

RIMMER: (Stejně ironicky ke KOCOUROVI) Tím jste mě tedy přesvědčili.

LISTER: Znám tě jako svý boty!

RIMMER: Když mě znáte tak dobře, budete vědět, že jsem typ neoblomného, tvrdého astromariňáka, se kterým si není radno zahrávat.

LISTER: Ne, nejsi!

RIMMER: Žádám vás naposled, aby…

LISTER: (Přerušuje RIMMERA) Fiona Barringtonová! Když ti bylo patnáct. Zašil jsi se s ní ve skleníku. Slintal jsi blahem, ale ukázalo se, že jsi měl ruku v teplym kompostu. Jak bych tohle věděl, kdybych tě neznal?

RIMMER: (Koutkem úst ke KOCOUROVI) Vymýšlí si!

LISTER: Máš tři bráchy: Johna, Howarda, Franka. Jsi hroznej skrblík. Jsi poseroutka všech poseroutků. Strávil jsi den jako služba na lince důvěry a čtyři lidi spáchali sebevraždu! Tvý druhý jméno je Jidáš, ale říkáš si Jonathán. Podepisuješ úřední dopisy A.J. Rimmer B.P.D., což znamená Bronzovej Diplom za Plavání. Jsi prolhanej, úskočnej a svinskej prevít s šarmem a společenskou grácií filcky!

KOCOUR: (K RIMMEROVI) Hochu, ten tě má prokouknutýho.

RIMMER rezignovaně kývá na souhlas.

KRYTON: Musíte nám pomoct! Inkvizitor udělá cokoli, aby nás vymazal!

Otevřou se dveře a vejde DRUHÝ KRYTON a DRUHÝ LISTER. Jsou velmi podobní prvnímu KRYTONOVI a LISTEROVI, ale hlava DRUHÉHO KRYTONA je zaoblenější. DRUHÝ LISTER je oblečen podobně jako LISTER, ale je trochu menší a má horší sestřih.

DRUHÝ LISTER: Do prčic, co je to za chlápky?

LISTER: Do prčic, na to se vykašli. Kdo seš sakra ty?

DRUHÝ LISTER: Já jsem sakra Lister!

KRYTON: Ovšem! Vaše alternativní já! Jeden z mnoha Davidů Listerů, který nedostal šanci žít.

LISTER: Jsme něco jako... siamský spermie?

KRYTON: Ano, pane.

DRUHÝ KRYTON: Decentně řečeno, pane.

KOCOUR: Co s nima uděláme?

RIMMER: Já bych je zabil.

LISTER a DRUHÝ LISTER: (Společně) Rimmere, polib si!

DRUHÝ LISTER: Je to děsnej ťulpas!

LISTER: To mi povídej!

RIMMER: Jsou to jen lháři spoutání řetězy jako Sydney Poitier a Tony Curtis v „Útěku v řetězech“. Otevřem dveře na věčnost a vykopnem je.

DRUHÝ LISTER: Rimmere, zabíjet se nebude, rozumíš?

LISTER: Jo, jasně!

RIMMER: Ty jsou z nějaké podivné alternativní dimenze, chtějí unést loď a udělat s námi... uéé, různé nechutnosti. Vlezem s nimi do výtahu, vyvezem je nahoru a strčíme do basy.

KOCOUR: Nerad to říkám, ale „Nozdry jak vítěznej oblouk“ mají jednou pravdu. Honem, hněte sebou!

RIMMER: Jaks mě to nazval?

 
Výtah

Záběr na všechny nahuštěné ve starém výtahu s mřížemi místo dveří. LISTEROVÉ si povídají.

LISTER: Hele, ty víš, vo co de.

DRUHÝ LISTER: Jak to, že vim, vo co de?

LISTER: Protože seš já. Jsme vystřelený z jedný hlavně. Akorát že jeden z nás plaval prsa a druhej kraula.

DRUHÝ LISTER: Co to má znamenat?

LISTER: Znamená to…

LISTER je přerušen, když se INKVIZITOR objeví v poschodí nad nimi a začne na ně střílet oranžové paprsky skrz podlahu z kovových mříží, na níž stojí.

LISTER: Padáme, hoši!

Zavládne panika, jak se každý pokouší utéct. LISTER a KRYTON se oddělí od skupiny. DRUHÝ LISTER a DRUHÝ KRYTON jsou zasaženi INKVIZITOROVÝM laserem a explodují.

KRYTON: Tudy, honem, jdeme.

LISTER: Jdem zpátky! Rychle zpátky!

Vrátí se tam, odkud slyšeli explozi. LISTER se sehne nad těly DRUHÉHO LISTERA a DRUHÉHO KRYTONA. Byli doslova rozmetáni na kusy.

LISTER: Pane Bože. Počkej moment, tohle se může hodit. (Sebere cosi ze země) Padáme!

Oba pokračují v útěku.

LISTER: Jestli se dostaneme do hangáru, třeba se nám podaří šlohnout Kosmika a odfrčet.

Přiběhnou k zamčeným dveřím.

KRYTON: Můžeme to zkusit ventilací.

LISTER: To není nutný.

KRYTON: Pane?

LISTER: Hele, teď udělám něco …  něco hrozně nechutnýho. Nesmíš se dívat. Otoč se.

KRYTON: Ale co?

LISTER: Věř mi a nechtěj to vědět!

KRYTON se neochotně otočí. LISTER vytáhne cosi z bundy; je to ruka DRUHÉHO LISTERA. Přitiskne ruku na zařízení otisků dlaní, dveře se otevřou. Zastrčí ruku zpátky do bundy a otočí se. KRYTON má znechucený pohled ve tváři.

KRYTON: Logicky existuje jen jeden způsob, jak byste mohl ty dveře otevřít. Je mi až na zvracení. Kde to je?

LISTER: Co myslíš?

KRYTON: Ééé, pane!! Máte to schované v té bundě!

LISTER: Dostal jsem nás z díry, ne?

KRYTON: Pane, Vy jste zvrhlík! Jste zvrácený, zvrácený člověk!

LISTER: Neblbni.

KRYTON: Jak Vás něco takového mohlo napadnout?

LISTER: Sklapni! Nebo tě tím plácnu po hlavě!

KRYTON: Pane, kdyby roboti mohli zvracet, plnil bych už pátý sáček. Jste zvrácený člověk! Opravdu zvrácený!

LISTER: (Táhne KRYTONA) Dělej, pojď už! Honem!

 

Kokpit Kosmika

LISTER a KRYTON sedí v Kosmiku. LISTER se pokouší přeseknout pouta, zatímco KRYTON zkoumá rukavici.

LISTER: K čemu tohle je? Proč se snažim utýct? Stejně to máme spočítaný.

KRYTON: Ale vůbec ne! Víme jen to, že zemřu. A pokud Vám můj malý gambit nakonec zachrání život, pak to bude dobrý tah. Co se mě týče, já se smrti nebojím.

LISTER: Vážně?

KRYTON: Jsem naprogramovaný, abych obětoval život. Proto byla série robotů 4000 vyhlášena „Androidem roku“ pět let za sebou! Záleží mi proto na životě jako lumíkovi v chronické depresi.

LISTER: To není pravda, že jo?

KRYTON: Prosím?

LISTER: Už to tak není. A za to můžu já. Všechno je moje vina. Já tě donutil ukončit program. Naučil tě lhát. Samostatně se rozhodovat. Kvůli mně jsi... lidštější. Dal jsem ti život, abys ho ztratil.

KRYTON: Pane, při vší úctě, tohle je do nebe volající blábol. (Poklepává nervózně pravou nohou)

LISTER: Krytone, poznám, když lžeš. Podupáváš pravou nohou. Ani o tom nevíš.

KRYTON: Nesmysl. (Podupává silněji) Já se nebojím zemřít. (Stále silněji) Vůbec se smrti nebojím. (Jeho noha teď skáče tak, že hýbe celým tělem) Věřím v křemíkové nebe! Věřím v posmrtný život androidů! Ještě jste se nezbavil těch pout!?

LISTER: (Zařve) Krytone!!! (Udeří kladivem) Nedovolím, aby si umřel.

KRYTON: Příčina a následek. Už je vlastně po mně. Teď se jen pokusíme zachránit Váš život. (Uchopí rukavici) Myslím, že to mám, je to varianta dešifrovacího systému Enigma.

LISTER: Enigma! Enig … Enigma!

KRYTON: „Enig“, ovšem! Moje poslední slova, ha! Takže jestli nám to vyjde, měla by ta pouta zestárnout o půl milionu let.

LISTER: A když to nevyjde?

KRYTON: Vymažu celý vesmír.

KRYTON stiskne knoflík na rukavici. Vystřelí z ní žluto-zelený paprsek, který změní pouta a řetězy na prach.

LISTER: Co teď?

KRYTON: A teď máme moc.

Jsou vyplašeni jakýmsi kovovým zvukem vzniklým při otevírání dveří. KOCOUR a RIMMER vtrhnou dovnitř.

KOCOUR: Tak hele, nevim, kdo jste, ale jak jsme viděli toho šílence, jsme s vámi.

RIMMER: Chladnokrevně zabil dva členy naší posádky.

KOCOUR: Já jsem Kocour, tohle je Rimmer.

LISTER: Jo. (Příslušně ukazuje) Lister. Kryton.

RIMMER: Tak aby bylo jasno, nejsem zrovna nadšen tím, že se musím paktovat s vámi, ale toho ďábla sami nepřemůžem.

LISTER: Ty si mě fakt nepamatuješ, co? Jak ti všechno, co jsem dělal, lezlo na nervy. Jak jsem si stříhal nehty tvym sekáčkem na maso a podobně. Úplně jsi z toho šílel.

KRYTON: Pane, musíme honem dolů do skladiště. Vzpomínáte, co jsem nám řekl - tam svedeme s Inkvizitorem tu rozhodující bitvu.

KOCOUR: To máte v plánu? Vlítnout tam a bojovat s ním? To je prima. Mám se zmalovat jako terč?

LISTER: Hele, lámal jsem si trochu hlavu, něco mě napadlo.

KRYTON: Ano, pane?

LISTER: Poprvé v životě použiju svůj mozek.

KRYTON: Myslíte, že je to za daných okolností skutečně moudré?

LISTER: Dej mi rukavici času.

KRYTON mu ji podá.

KRYTON: Vždyť ji neumíte použít!

LISTER: Budeš na mě křičet instrukce.

KRYTON: Ale tak si ji vezmu rovnou.

LISTER: Ty si jí nemůžeš vzít!

KRYTON: Proč ne?

LISTER: Nemáš program na zabíjení.

 

Skladiště Červeného trpaslíka

LISTER, RIMMER, KRYTON a KOCOUR jdou skladištěm. INKVIZITOR se objeví za nimi. Všichni se rychle otočí.

INKVIZITOR: Tak, smrtelníci se chtějí bít s mistrem!

INKVIZITOR vystřelí z rukavice červeno-oranžový paprsek na RIMMERA a KOCOURA a zabije je. LISTER a KRYTON utečou za roh.

LISTER: (Třímá rukavici) Krytone, nevim, jak se s ní zachází.

KRYTON: Gama, delta, jedna, čtyři, pět.

KRYTON běží opačným směrem. LISTER a INKVIZITOR se objeví na opačných stranách skladiště. Oba zároveň stisknou knoflík na svých rukavicích a vystřelí na sebe. Oba paprsky se setkají uprostřed cesty a vzájemně se zruší. LISTER se snaží

namačkat něco dalšího, ale Inkvizitor to má dříve a zasáhne ho první žluto-zeleným paprskem. LISTERA to odhodí. Paprsek udělal z LISTERA malého, osmi až devítiletého, chlapce.

LISTER: Do prčic! Omladils mě!

INKVIZITOR: Útok začíná!

Trefí LISTERA znovu a ten se změní na starého muže.

LISTER: Do kosmu, cos to se mnou udělal teď?

INKVIZITOR udeří starého LISTERA do tváře, srazí ho k zemi a začne něco programovat na rukavici. KRYTON se připlíží za INKVIZITORA.

KRYTON: Promiňte, mohl byste mi věnovat chvilku pozornost?

INKVIZITOR: Heh?

INKVIZITOR se otočí a LISTER ho zmrazí modrým paprskem. KRYTON vezme INKVIZITOROVI rukavici a vrátí LISTERA do jeho normálního věku.

LISTER: (Posmívajíc se KRYTONOVI) „Promiňte, mohl byste mi na malou chviličku věnovat pozornost?“?

KRYTON: Tohle bylo to nejlepší, na co jsem se v onu chvíli zmohl.

LISTER: Dostal Kocoura a Rimmera.

KRYTON: Já vím. Poslyšte, musím se vrátit v čase a obětovat se, abychom se nejdříve mohli dostat do toho maléru, ve kterém teď jsme.

KRYTON začne něco programovat na rukavici.

LISTER: (Sklíčeně) Jo, jasně.

KRYTON: Dnešní den se moc nevydařil, že, pane?

LISTER: Jak dlouho potrvá, než rozmrzne? Deset minut?

KRYTON: Ne. Osm celých čtyři.

LISTER: Doufám, že se nepleteme.

KRYTON: Já vím. Rukavice.

Vymění si rukavice.

KRYTON: Takže co řeknu, když se objevím za Inkvizitorem?

LISTER: Á... (Dívajíc se nahoru) „Perfektní, co udělám teď…“

KRYTON: Dost. To je ono, to je ono. Už vím, už to mám. Nic mi neříkejte - mám to.

KRYTON na sebe vystřelí paprsek z rukavice a zmizí.

LISTER: (K zmraženému INKVIZITOROVI) Tak vobludo, trochu se pohoupeme.

 
Nějaký sklad na Trpaslíkovi

LISTER kouká přes zábradlí. Inkvizitor se houpe na provaze nad velmi hlubokou propastí.

LISTER: Nějak se to s tebou houpá.

INKVIZITOR: Co to děláš?

LISTER: Tak nebo onak, dneska jsi zabil spoustu mejch přátel. Řekl bych, že sis to u mě definitivně rozházel.

LISTER si zapálí cigaretu. Upustí kovovou krabičku pro demonstraci hloubky propasti.

LISTER: Hopla.

INKVIZITOR: Takže, ty mě teď zabiješ? Myslím, že ne. Jsi malý tlustý človíček, který nemá kuráž.

LISTER: Blbě kecáš na chlapa, co se houpe nad propastí.

INKVIZITOR: Nahlédl jsem ti do srdce. Ty na to nemáš.

LISTER zapálí provaz, který je uvázán na háku ve zdi.

LISTER: Že ne? Vsadíš svůj život?

Provaz se přepálí, ale LISTER ho na poslední chvíli chytne a přitáhne s námahou INKVIZITORA do bezpečí.

LISTER: Neměl jsem v úmyslu tě zabít.

INKVIZITOR: Ne?

LISTER: Ne. Chtěl jsem ti zachránit život.

INKVIZITOR: Zachránit mi život? Proč?

LISTER: Když ti zachráním život a ty mě vygumuješ, nebudu ti moct zachránit život a zhebneš. Přeber si to, hochu.

LISTER zahodí cigaretu, zašlápne nedopalek a hodí rukavici zpátky INKVIZITOROVI.

INKVIZITOR: Vracíš mi moji rukavici?

LISTER: Mám to v suchu. Nemůžeš na mě. Ostatní jsi zabil, ale já jsem v klidu. (Otočí se a chce odejít)

INKVIZITOR: Stůj, ještě něco. Pokud tě vymažu z historie, tak jsi nikdy neexistoval a nemohls ohrozit můj život.

LISTER: Na tom něco je.

INKVIZITOR: Takže tě můžu vymazat bez rizika.

LISTER: Jo.

INKVIZITOR mačká knoflíky na rukavici, ale místo, aby energie vystřelila ven špičkou prstu, vystřelí dozadu ze zápěstí a uzavře INKVIZITORA do červeno-oranžové bubliny.

INKVIZITOR: Co?

LISTER: Jo! Starej trik se zpětnym plamenem rukavice času. Právě sis koupil lístek na věčnost, ty bezbožnej ubožáku.

INKVIZITOR: Moje dílo! Moje velkolepé dílo bude zničeno!

INKVIZITOR i rukavice času se rozpustí. Objeví se KRYTON.

LISTER: Uf, vyšlo to!

KRYTON: Vyšlo to?

LISTER: Krytone, seš génius!

KRYTON: Ale ne, byl to Váš plán. Já jsem jen přeprogramoval rukavici.

LISTER: A co bude teď?

Opodál se objeví RIMMER.

KRYTON: No, počkáme, až se časoprostorové kontinuum zase vrátí zpět.

Objeví se KOCOUR.

KRYTON: Řekl bych, že je vhodná příležitost, abyste mi podal ruku, pane.

LISTER: Chceš podat ruku? Mám lepší nápad. (Ukáže utrhlou ruku) Podám ti hned tři!