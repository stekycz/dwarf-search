V PŘEDCHÁZEJÍCÍ ČÁSTI:

 
Koridor Červeného trpaslíka

RIMMER, LISTER a Bob jdou po chodbě, ve které jsou všichni členové posádky nehybní. Zastaví se u jedné skupinky, která stojí nedaleko ping-pongového stolu.

RIMMER: Co se to s nima stalo?
LISTER: Jako by na místě zkameněli.
RIMMER: (Kouká na jednu zkamenělou ženu s odmítavým výrazem ve tváři) Takhle vypadala Yvonne, když jsem jí chtěl dát pusu.
LISTER: Hele, z tohodle se zblázněj.
LISTER přistoupí ke stolu a hráčům stolního tenisu sebere míček. Pokračují dál. Bob skupinu dovede až do skladiště.

 
Skladiště

Trpaslíkovci sedí u prostřeného stolu.

KOCHANSKÁ: (Drží časomet) Tenhle přístroj digitalizuje čas a my ho můžem v dávkách uvolňovat...

 
Místnost na lodi Manny Celeste

KRYTON použije časovač proti KOCHANSKÉ s KOCOUREM. Oba se změní v maličké děti. Znovu ho stiskne a změní oba do starší verze. Oba však mají legrační hippíkovské účesy.

KRYTON: Zdá se, že máte účes z nějakého dřívějšího období života.

 
Jídelna

U automatu na jídlo stojí řada vězňů. BAXTER čapne KOCOURA za límec.

KOCOUR: Já jsem fakt nechtěl!!!

BAXTER: (Vstrčí KOCOUROVU hlavu do automatu a něco naťuká) Horkej bujón!
KOCOUR: (S hlavou uvnitř stroje) Ááááááááááááá!

U stolu v jídelně

Sedí tu KRYTON, KOCOUR a KOCHANSKÁ.

KOCOUR: Oplať mu to s časometem.

KRYTON: Dívejte se!

KRYTON naťuká něco na časometu a vystřelí směrem k BAXTEROVI, jehož kuře na talíři obživne. Jeho kumpán se mu začne smát, načež ho BAXTER třískne loktem do hlavy.

 
Skladiště

Spolu s RIMMEREM a LISTEREM přichází PTAČÍ MUŽ.

PTAČÍ MUŽ: (Drží klícku se svým vrabcem) Tohle je Pete!

 
Skladiště - později

Trpaslíkovci sedí u stolu a PTAČÍ MUŽ zírá zoufale do klece.

PTAČÍ MUŽ: Ta radost z toho, že je na svobodě ho asi zabila!
LISTER: (Ke KRYTONOVI) Měl toho ptáka moc rád. To jediný ho drželo nad vodou.
KRYTON: Nemůžu nic zaručit, ale myslím, že ten časomet by mohl Petea oživit. Udělat z něj zase mladého siláka. Podívejte.
KRYTON použije časomet směrem ke kleci. Ta se rozlítne na několik kusů. Před skupinkou náhle stane obrovitý tyranosaurus. PTAČÍMU MUŽI spadnou brýle, takže klečí Peteovi u nohou a hledá je. Všichni pomalu couvají a civí vyděšeně vzhůru do tváře strašlivého ještěra.

LISTER: Kde se tady vzal ten Barnieho ošklivej brácha?
KRYTON: Tohle je Pete. Ptáci jsou potomci dinosaurů, jsou z rodu theropodů. Dostal jsem se o pár milionů let zpátky v evoluci!
PTAČÍ MUŽ: (Klečí před Petem a drží ho za obrovský spár na jeho noze) To jsi ty, Pete?

KOCHANSKÁ: Proboha!

Pete ho slupne a k zemi spadnou už jen jeho boty.

KRYTON: No a co teď?!

RIMMER: A teď rychle za Rimmerovým stínem!

RIMMER začne zdrhat. Ostatní jej napodobí, ale opačným směrem. RIMMER si toho všimne a mizí za skupinkou. Pete je jim v patách s velikým dusotem a křikem. Trpaslíkovcům se podaří ukrýt v nepřehledném bludišti barelů a jiných věcí, jež se tu skladují. Pete se ostražitě rozhlíží a hledá je. KRYTON vyleze a kryje ostatní, kteří zatím přebíhají.

KRYTON: (Mává na ještěra časometem) Hej! Hej! Pete! Sežer mě! Tady jsem! (Otočí se) Bobe! Bobe, chytej!

KRYTON hodí časomet robíkovi, který ho pohotově chňapne do zobáku. Pete zlostně zařve a řítí se směrem k Bobovi.

LISTER: Bobe!

Tyranosaurus se na robíka vrhne a slupne ho i s časometem.

KRYTON: Bobe!

 
Oddělená sekce skladiště

Ostatní trpaslíkovci zatím vbíhají do oddělené sekce skladiště, jež je od zuřivého prehistorického tvora chráněna ocelovými vraty. Všichni vběhnou dovnitř, LISTER už se chystá vrata zavřít, ale ještě chybí KRYTON.

LISTER: Dělej, Krytone, honem!

 

Peteův žaludek

Zpod hladiny Peteových žaludečních šťáv vykoukne Bob. Zvědavě se rozhlédne a zase se ponoří.

 
Oddělená sekce skladiště

KRYTON konečně dobíhá a LISTER s veškerým úsilím vrata na poslední chvíli zavírá. Pete do nich několikrát naběhne hlavou a ona se prohýbají, jako by byla z papíru.

KRYTON: Zdrhací režim!

Oba utíkají od vrat k ostatním, kteří se krčí v rohu místnosti za několika barely.

LISTER: Přišli jsme o časomet!

KOCOUR: Krucinál, jak se ho teď zbavíme?

RIMMER: (Vykoukne zpod hromady hadrů a zakřičí) Jsme vyřízený!!

LISTER: Neřvi tady. Musíme vymyslet, jak z toho ven.

RIMMER: (Zařve) Jsme vyřízený!!

LISTER: Sklapni a vzmuž se trochu!

RIMMER: Promiňte, já se omlouvám. Prostě jsem měl jenom... teď už je to dobré. Mohl bych jen něco říct?

LISTER: Jo, co je?

RIMMER: (Zařve) Jsme vyřízený!!!

KOCHANSKÁ: Pššš.

LISTER: (K HOLLYMU na svých hodinkách) Holle, potřebujeme poradit. Jde po nás theropod, kterej byl předtím vrabec, a to, co z něj udělá ptáčka zpěváčka, má v břiše. Jak hodnotíš situaci?

HOLLY: Jak to chceš, v dlouhé či krátké verzi?

LISTER: V dlouhý.

HOLLY: Jste vyřízený.

KOCOUR: (Chvíli nechápavě kouká) A jak je ta krátká?

HOLLY: Sbohem.

KOCHANSKÁ: Krytone?

KRYTON: Ano, slečno?

KOCHANSKÁ: Jak dlouho to může asi trvat, než časomet projde Peteovou trávicí soustavou?

KRYTON: Je to zvláštní, ale tuto informaci nemám v databázi. Moji programátoři se mylně domnívali, že tabulky frekvence střevních pohybů dinosaurů nebudou potřeba. Imbecilové!

LISTER: (Ke KOCHANSKÉ) Proč? Co tím myslíš?

KOCHANSKÁ: Čím rychlejc časomet získáme, tím líp, ne?

LISTER: To jo.

KOCHANSKÁ: Tak. A proto bychom mohli Petea nalákat do skladu potravin a nacpat mu co nejvíc vlákniny!

KOCOUR: Vy chcete, aby žral vlákninu?

KOCHANSKÁ: Jasně! Otruby, sušené švestky, fazole a takovéhle věci.

RIMMER: Tohle nenacpeš ani do Listera, natož do sedmitunového dinosaura!

KOCHANSKÁ: Čím víc vlákniny, tím dřív máme časomet. Máš snad lepší návrh?

RIMMER: Jo, mám lepší nápad. Chci spáchat sebevraždu. (Přikryje se jedním z hadrů)

Pete znovu několikrát prohne vrata.

LISTER: To s Petem musíme udržet v tichosti, jinak je po nás.

RIMMER: To myslíš vážně? To jeho řádění dělá větší randál než duo jódlujících žampionů po svatbě! Teď už ho musela slyšet celá loď.

KRYTON: Ale posádka je teď nehybná. Čas jí nyní plyne jinak než nám. Jestli se podaří získat časomet a proměnit Petea dřív, než se vrátí do našeho režimu, nikdo nemusí nic vědět.

KOCOUR: To je teda fakt. Já slyšel všechno, co říkal, a taky nemám páru, co se děje.

Pete znovu udeří do vrat.

 

Peteův žaludek

Robík stiskne knoflík na časometu ve snaze nějak zvrátit situaci. Místo toho se celá posádka lodi vrátí do normálního režimu. Chlápek, co hrál stolní tenis, rozmáchne naprázdno a je z toho úplně vedle. Oba nechápou, kam se jim poděl míček.

 

Oddělená sekce skladiště

KOCOUR řídí vysokozdvižný vozík Jupiterské důlní a KRYTON ho naviguje k obrovskému žlutému nafukovacímu bazénu s nápisem DINO na boku, který je plný ohavně hnědé tekutiny.

KRYTON: Ještě kousek. Ještě kousek. Ještě. Stačí. Stačí.

KOCOUR stiskne páku a začne spouštět do bazénu zmrzlou krávu.

RIMMER: Kráva na kari? To vám nevyjde.

LISTER: Jasně, že nám to vyjde.

RIMMER: Theropodi nemají rádi kari.

LISTER: Jsou to vostrý hoši. Jasně, že milujou kari. Kdyby byl kluk, byl by to pěknej drsňák. Týpek, co chodí v tričku i v zimě a ani mu netvrdnou bradavky.

Kráva, nyní již kopyty vzhůru, pomalu klesá pod hladinu bazénu.

RIMMER: Sedmitunový theropod indická jídla jíst nebude. Mají rádi maso. Pokud možno živé, bohatě zalité krví, s přílohou vnitřností a porcí krve navíc. Trochu jako Francouzi, řek` bych.

LISTER: Podívej, nemáme, co ztratit. A při nejhorším, když to ten dinosaurus nebude chtít, tak to zblajznu sám.

Pete náhle rozkopne ocelová vrata.

LISTER: Ty vrata už moc dlouho nevydržej.

RIMMER: Kdyby tomu zvířeti bylo, jako je teď mně, kari by nepotřeboval.

KOCOUR a KRYTON sypou do bazénu pytle otrub.

LISTER: Necpěte tam votruby! Zkazíte chuť!

Vrata to vzdávají.

KOCHANSKÁ: Už je tady!

Trpaslíkovci se rychle skryjí za několik barelů a Pete se loudá k bazénu s připravenou lahůdkou. Přičichne a ponoří do ní čumák.

LISTER: Chutná mu to. Možná to chtělo i indický placky, aby to měl s celou parádou.

KOCOUR: S celou parádou? Jako by to nestačilo s celou krávou.

Pete zvedne hlavu a zatřese s ní.

LISTER: Asi by si dal ležák.

Ještěr najednou ustrne a odmlčí se. Chvilku zírá. Vtom vytřeští oči, rozšíří nozdry a začne pištět.

LISTER: Bylo to vostrý, ale myslel jsem, že dinosaurus něco snese!

Pete běhá sem a tam po skladišti a ječí. Pořádně ho pálí tlama. Prorazí ocelovou stěnu a mizí v jiné sekci skladiště. Vtom přicházejí ozbrojení stráže a namíří pistole na trpaslíkovce, kteří se stále krčí za barely.

KRYTON: Vliv časometu na strážné asi... Kdyby ty knoflíky byly jasně označené!

 

Kapitánova kancelář

RIMMER a LISTER jsou vedeni ke kapitánovi. Když k němu dorazí, vidí, že má zafačovanou hlavu. RIMMER výrazně dupne a zasalutuje. LISTER mu zamává.

HOLLISTER: Pokud jde o dinosaury, předpisy Jupiterské důlní jsou víc než jasné. Žádní mazlíčci. Nemám pravdu? Nemám pravdu!?

RIMMER, LISTER: Ano, pane.

HOLLISTER: Umíte si vůbec představit, kolik škody to zvíře natropilo?

RIMMER, LISTER: Ne, pane.

HOLLISTER: Sežral nám veškeré zásoby - dvě a půl tuny mátové čokolády. Já miluju mátovou čokoládu! A ten theropod mi nenechal ani tabulku.

RIMMER: Chtěli jsme získat zpátky ten časomet.

HOLLISTER: Taky sežral čtyři sta krabic s ovocnými nanuky a navíc vypil veškerou Coca Colu. A hádejte co.

RIMMER: Milujete ovocné nanuky...

RIMMER, LISTER: ...a Coca Colu.

HOLLISTER: Já miluju ovocné nanuky a Coca Colu!

LISTER: Víte, nechte nás to...

HOLLISTER: A víte, co se stane, když dinosaurus sežere krávu na kari a... a také dvě a půl tuny mátové čokolády a přesně čtyři sta krabic s ovocnými nanuky a nakonec spláchne všechno sedmi tisíci litry své oblíbené limonády? Víte, co se stane?

LISTER: Říhne?

HOLLISTER: A jak, panečku! A víte, co se stane s těmi nebohými lidmi, kteří mají tu smůlu, že jsou ve směru říhnutí?

RIMMER: Řeknou: „Pfuuj!“

HOLLISTER: Jednu celou jednotku to vymrštilo, odneslo o deset metrů dál a hodilo na zeď.

RIMMER: Doufám, že tak drobný incident nepoznamená náš neposkvrněný záznam o výkonu trestu.

HOLLISTER: A víte, co se stane, když dinosaurus sežere krávu na kari, dvě a půl tuny mátové čokolády a čtyři sta krabic s ovocnými nanuky a nakonec to spláchne sedmi tisíci litry své oblíbené limonády potom, co si říhne?

RIMMER: Je mu na zvracení.

HOLLISTER: Ne, ne, není mu na zvracení, Rimmere. Ale zvrací! Pět z našich nejlepších mužů se málem utopilo! Další dva jsou ve špitále s otřesem mozku po zásahu mrkve o velikosti stromu.

LISTER: To je nám opravdu...

RIMMER: ...moc...

LISTER: ...nesmírně, nesmírně...

RIMMER: ...nesmírně...

LISTER: ...líto.

HOLLISTER: Víte, co se stane, když dinosaurus sežere krávu na kari a dále dvě a půl tuny mátové čokolády, kterou pak za...

LISTER: To snad ne!

HOLLISTER: Co snad ne, Listere?

LISTER: Nedostal snad průjem, že ne?

HOLLISTER: Na sto procent správná odpověď! A víte, co se stalo s jednotkou, která se k té bestii přiblížila, zezadu, v níž jsem měl tu čest býti členem? Víte to? Víte vy, co se stalo?

RIMMER: Lze si to představit.

LISTER: Ano, docela dobře.

HOLLISTER: Přílivová vlna. Byla tři metry vysoká. Do smrti už budu muset chodit na léčení. Byl jsem i ve vaně a taky mockrát pod sprchou. Tak nemáte co k tomu dodat?

RIMMER: Ano, opomněl jste jeden kousek na nose.

HOLLISTER: (Vezme ze stolu časomet) S tímhle nikdo neumí zacházet. Leží teď omráčený ve skladu, tak ho proměňte zase na vrabce!

Podá časomet LISTEROVI.

LISTER: A co je... s Bobem, pane? Neobjevil se?

HOLLISTER: A co si myslíte, že mi přistálo na hlavě? Teď ho promazávají, v opravně. Přineste mi sem toho brabce. A jestli se pokusíte o podraz, je po vás.

LISTER, RIMMER: Ano, pane.

HOLLISTER: A jestli vás ještě jednou, jedinkrát, uvidím v téhle kanceláři, tak jste vyřízený. (Podívá se na hodinky) Takže za deset minut.

LISTER se podívá na RIMMERA a namíří na HOLLISTERA časomet.

HOLLISTER: (Podívá se na hodinky) Takže za deset minut.

LISTER se podívá na RIMMERA a namíří na HOLLISTERA časomet.

HOLLISTER: (Podívá se na hodinky) Takže za deset minut.

LISTER se podívá na RIMMERA a namíří na HOLLISTERA časomet.

HOLLISTER: (Podívá se na hodinky) Takže za deset minut

LISTER se podívá na RIMMERA a namíří na HOLLISTERA časomet.

HOLLISTER: (Podívá se na hodinky) Takže za deset minut.

LISTER se podívá na RIMMERA a namíří na HOLLISTERA časomet.

HOLLISTER: (Podívá se na hodinky) Takže za deset minut.

 

Koridor Červeného trpaslíka

KRYTON a KOCHANSKÁ jdou koridorem.

KOCHANSKÁ: Ty jsi dostal taky za trest službu?

KRYTON: Dali my vyžehlit osm set vězeňských uniforem. Já to fakt nechápu...

KOCHANSKÁ soucitně vzdychne.

KRYTON: Jak to, že Vás potrestají službou a mě odmění? Osm set! Krása!

 

Cela

LISTER a RIMMER přicházejí do své cely.

LISTER: Viděl jsi kapitánovu zprávu? Tu, co ležela u něj na stole? Víš, co tam bylo o tobě? Slovo „imbecil“ tam bylo v jedný větě čtyřikrát.

RIMMER: Vážně? A bylo v ní i něco jiného?

LISTER: Tvý jméno a dvojtečka.

RIMMER: Já nevím. Člověk udělá pár chybiček. Nakazí kapitána virem, který mu spase vlasy, omylem promění vrabce v dinosaura a pak už se to s ním veze! (Zhluboka oddechne) Fakt mě má za imbecila? To je konec. Teď už se nikdy nedostanu do vrchního velení.

LISTER: Jenom lidi, co tě znaj, tě maj za imbecila. Ostatní jenom za pablba.

Vstupuje HOLLISTER, ale RIMMER si ho nevšimne, protože sedí zády ke dveřím.

LISTER: (Vysílá k RIMMEROVI významné posunky) Je to ale dobrej kapitán, ten Hollister, viď? Je to hlavička. Schopnej. (Ukazuje nenápadně ke dveřím, ale RIMMER se na něho nedívá)

RIMMER: Schopnej? Jedině když se vyhýbá salátovému pultu.

LISTER: Ale stejně ho obdivuješ, nebo ne?

RIMMER: Obdivuju? Člověka s vlastním automatem na cukrovinky v kajutě? Co má mrazák jako kráva? A jeho koníčky jsou žvýkání a polykání?

LISTER zoufale trčí prst ke dveřím, ale RIMMER to neregistruje.

LISTER: Ale jednou jsi mi říkal, že ho máš v úctě, kapitána.

RIMMER: V úctě? Člověka, který má v rodinném erbu dvě koblihy a plněnou bagetu? Který si představuje svačinku tak... Stojí za mnou, že jo?

HOLLISTER: Ano, stojí.

RIMMER: (Vyskočí a postaví se do pozoru) Zrovna jsem o Vás mluvil, pane. O tom, jaký jste odporný sádelnatý špekoun a že ten bramborový virus, co jsem včera chytil, nemá vůbec žádné zvláštní následky...

Jeho hlava se najednou začne křečovitě klátit na všechny strany a z úst s vyplazeným jazykem mu vycházejí neartikulované zvuky. HOLLISTERA to nijak nezaujme.

HOLLISTER: (Drží v ruce časomet) Tohle jste u mě nechali. Zůstalo to v mé kanceláři. A dovedete si představit, co by to mohlo způsobit v nepovolaných rukách? (Zařve) Hlídejte si to!!!

HOLLISTER odchází a RIMMER se chystá sednout. HOLLISTER se prudce otočí, zda se na něho opět nechystá nějaká lumpárna. RIMMER usedne a hryže se do zatnuté pěsti.

 

Cela Kochanské a Krytona

KOCHANSKÁ je sehnutá pod svým kavalcem a šťourá pod ním koštětem.

KOCHANSKÁ: Tak vylez! Já vím, že tam seš, ty hajzlíku! Tak pojď, vylez! No vylez!

Vstupuje KRYTON.

KOCHANSKÁ: Je tam myš a už tady otravuje nejmíň deset minut.

KRYTON: To není myš, ale Archie.

KOCHANSKÁ: Archie?

KRYTON: Můj penis. Musel mi utýct.

KOCHANSKÁ: Měla bych si dát propláchnout uši. Víš, co jsem ti teď rozuměla?

KRYTON: Vyrobil jsem ho.

KOCHANSKÁ: Nebudou to uši, potřebuju propláchnout celý mozek. Ty sis ho vyrobil?

KRYTON: Ze staré elektronové desky, role toaleťáku, modelíny a límečku od pánského roláku.

KOCHANSKÁ: Krytone, na co ho potřebuješ?

KRYTON: Je to tak pokořující být v ženském křídle jen proto, že jsem genitálně postižen. Tak jsem si ho udělal takového, jako má pan Lister. Toho darebu nudilo hopsání sem a tam a v noci se sebral a zmizel.

KOCHANSKÁ: Už chápu, proč jsem ho nemohla nalákat na sýr. Teď už je mi to jasné.

KRYTON: No, teď už to nechte na mně. Archie! Pojď sem! Titititititi!

KOCHANSKÁ: Tady je!

Zpod kavalce najednou vyskočí malý tvor, a aniž bychom ho mohli zahlédnout, běhá velkou rychlostí po cele, při čemž shazuje věci na poličkách. Když je opět pod postelí, podaří se KRYTONOVI přiklopit ho hranatým kbelíkem. Kbelík se začne pohybovat a nakonec upouští celu.

KOCHANSKÁ: Krytone, víš, co to teď znamená?

KRYTON: Ne, nevím.

KOCHANSKÁ: To, že jsi pravý muž.

KRYTON: Ano? Jak to?

KOCHANSKÁ: Protože teď, jako ostatní muži, nemáš kontrolu nad svým penisem.

KRYTON: Já jsem tak pyšný! Archie, vrať se!

Vstupuje STRÁŽNÝ s kufříkem s vybavením pro Kanárky.

STRÁŽNÝ: Tak, holky, další kanárkovská akce.

KOCHANSKÁ: Cože?

STRÁŽNÝ: Divoký dinosaurus na svobodě.

 

Vlaková dráha uvnitř Červeného trpaslíka

Dráhou se řítí vlak s Kanárky.

 

Uvnitř vlaku

Jsou tu Kanárci. Jedou do dinosauří akce.

KOCHANSKÁ: Neprovedem nic, dokud nebudem vědět, co děláme.

RIMMER: (Nepřítomně) To může trvat léta.

KOCHANSKÁ: (K LISTEROVI, který si hraje s časometem) Hele, namíříš to omylem na sebe a skončíš třeba jako... spermie! To by se ti líbilo?

KOCOUR: To teda ne! Všechny šaty by mi byly velký!

SMRŤÁK: Jestli ten krám nebude fungovat, tak toho dinosaura máme zlikvidovat sami.

BAXTER: A žádný bouchačky.

SMRŤÁK: Jo, ty jsou jenom pro srabi. Pěkně holejma rukama. (Provede několik amatérských úderů do prázdna)

RIMMER: Pěstní souboj s dinosaurem?

SMRŤÁK: Jo, jenže tyhle bestie maj jenom malý pracky. Maj houby dosah. Sejmu ho hned. Bác! (Nadšeně několikrát rozčísne vzduch před sebou)

BAXTER: S těma prackama nikam nedošáhne.

RIMMER: Nejspíš proto jsou pořád trochu nabručení. (Předvádí, jak se dinosaurus snaží svými krátkými prackami marně dosáhnout k vlastnímu rozkroku)

 

Koridor poblíž skladiště

Kanárci vystupují z vlaku a pokračují organizovaně koridorem. KOCOUR se najednou zastaví a v jeho obličeji se zračí děs a hrůza.

KOCOUR: Áah! Ježišmarjá! (Opře se o sloup)

KOCHANSKÁ: Co je?

KOCOUR: Něco se děje! (Sundavá si bundu)

LISTER: Ale co, proboha??

KOCOUR: Něco je ve mně a chce to ven!

KOCHANSKÁ: Pane Bože!

KOCOUR: Áááááhh! Pomóc! Áááh!

KOCOUR se složí k zemi skrz jeho triko se začne drát nějaký vetřelec. Tancuje mu pod tričkem a vydává bzučivý zvuk.

RIMMER: Co to je??

KRYTON: To bude asi Archie, pane.

KOCOUR se svíjí na zemi.

LISTER: Kdo že?

KOCHANSKÁ: Když utekl, tak nás musel sledovat. Asi usnul u Kocoura v kapse a teď se probudil.

LISTER: A kdo je sakra Archie?

KRYTON: Nepropadejte panice. To je můj penis a dostal se na svobodu.

RIMMER s LISTEREM se na sebe zmateně podívají.

 

Koridor poblíž skladiště - o chvíli později

Trpaslíkovci pokračují koridorem. Číhají na ně BAXTER a SMRŤÁK. Když jdou okolo vyskočí...

SMRŤÁK, BAXTER: Ááááárghhh!

...a oddělí svými těly LISTERA a RIMMERA od ostatních. BAXTER chytne LISTERA neohleduplně za obličej, SMRŤÁK chytne RIMMERA, až mají oba rty do písmene O.

BAXTER: My tu bestii zmasíme. A nikdo z vás nám v tom nezabrání.

SMRŤÁK: Smrt nebo slávu. Jasný?!

LISTER: Ale no tak, kluci, neblázněte...

BAXTER vezme LISTEROVI časomet, něco náhodného na něm namačká a pokropí několika blesknutími RIMMERA a LISTERA. Jak se však zdá - bez jakéhokoliv účinku.

BAXTER: (Naštvaně) Tenhle krám je na nic!

Zahodí časomet za sebe a opět čapne LISTERA za tvář. SMRŤÁK čapne RIMMERA.

BAXTER: Rozluč se se svejma zubama...

Rozpřáhne se a udeří LISTERA do obličeje. Ten se však ani nepohne a navíc ho to vůbec nebolí. Naopak BAXTER odtáhne v bolestech ruku a drží se za ni. Zkusí to znovu, ale se stejně chatrným výsledkem.

LISTER: Něco tu nehraje... Mydlí mě a mě to vůbec nebolí...

BAXTER dá LISTEROVI další ránu do obličeje. Zase nic.

LISTER: Vidíš? Ani krev mi neteče.

SMRŤÁK taky zkouší své štěstí. Udeří RIMMERA pěstí do břicha, pak do obličeje. RIMMER je tím pobaven.

RIMMER: Máš pravdu...

BAXTER změní taktiku. Snaží se chytnout LISTERA za klopy a zvednout ho ze země. Zkouší to několik vteřin, ale vzdává to. SMRŤÁK zkouší totéž s RIMMEREM. Také marně. Oba sborově udeří svou „oběť“ do břicha, pak do obličeje. Ale RIMMER s LISTEREM to jen pobaveně, nezúčastněně sledují.

KRYTON: (Zvedl časomet ze země a prohlíží ho) Vypadá to, že vaše těla uvedli do jiného časového režimu.

Rváči to raději vzdávají.

BAXTER: Jdeme!

Oba utíkají pryč. Jak běží kolem KRYTONA, vytrhnou mu časomet. Několik dalších kanárků je následuje.

 

Kapitánova kancelář

RIMMER a LISTER jsou opět vedeni ke kapitánovi. Dojdou k jeho stolu. RIMMER mu zasalutuje, LISTER zamává.

HOLLISTER: Ztratili jste ten časomet?

LISTER: Byli jsme přepadeni.

HOLLISTER: Kýmpak?

LISTER: Nejdřív Krytonovým...

RIMMER: Hmphhmm.

LISTER: Pak na nás skočil...

RIMMER: Hmphhmm.

LISTER: Pane.

HOLLISTER: A to je vše? Dobře. Už toho mám akorát dost. Nebudu vás už šetřit. Chci zpátky ten časomet a chci zpátky toho vrabce! A jestli ještě jednou něco vyvedete, jednou, jedinkrát, je po vás! Jasné?

RIMMER a LISTER najednou nasadí stupidní obličeje s našpulenými rty. Oba jsou tím sami šokováni. HOLLISTER si je nechápavě prohlíží. LISTER najednou dostane neviditelnou pěstí do obličeje, doklopýtá pozadu ke zdi a propadne skrz technický plakát do vedlejší místnosti.

LISTER: (Zmateně vykoukne z díry ve zdi) Co to bylo?

RIMMER: Řekl bych...

RIMMER najednou dostane neviditelnou pěstí do břicha. Předkloní se bolestí, načež je udeřen do hlavy a padá k zemi. HOLLISTER překvapeně sleduje, jak kolem něho LISTER lítá sem a tam pronásledován surovými ranami.

HOLLISTER: Co se to tady sakra děje?

Oba se s námahou zvedají ze podlahy.

RIMMER: (K LISTEROVI) Ty rány. Teď nás teprv dohnaly.

Oba se najednou nakloní k HOLLISTEROVI, a aniž by chtěli, špulí mu rty přímo do obličeje.

HOLLISTER: (Řve) Koukejte vypadnout! A to rychle! Ven!

Konečně se mohou postavit. Ale ani si neodpočinou a jsou udeřeni do břicha. Předkloní se a dostanou dělovku do obličeje, která je odmrští ven z kanceláře. Zastaví se až o protější zeď koridoru, kde se složí na podlahu jeden přes druhého.

 

Koridor poblíž skladiště

LISTER a RIMMER v kanárkovském a se zbraněmi se kradou koridorem. Obličeje jim zdobí několik náplastí.

LISTER: Ten časomet z nich jenom tak nedostanem. Namířej ho na nás a udělaj z nás cokoliv.

RIMMER: (Něčeho si všimne) Řekl bych, že dostat ho zpátky nebude problém.

Opodál dřepí na zemi dvě gorily navlečené v kanárkovských uniformách, které si hrají s baterkou a jsou fascinovány kuželem světla, jenž z ní vyzařuje. Na zemi vedle nich leží časomet, který RIMMER s LISTEREM opatrně přitáhnou kovovou trubkou.

 

Skladiště

Dinosaurus leží na zádech, spí a hlasitě chrápe. V bezpečné vzdálenosti se k němu blíží LISTER a RIMMER.

RIMMER: Nepovede se to, že jo?

LISTER: Stačí, abych zmáčknul tlačítko „Zpět“. Časomet vyvolá minulost z paměti a vrátí zpátky, co udělal. Tak vrátíme i Ptačího muže.

RIMMER: Určitě se nám něco stane. Tak jako vždycky.

LISTER: Nic se stát nemůže.

LISTER namíří časomet na podlahu, stiskne knoflík, vystřelí několik blesků a na zemi se objeví pár bot.

LISTER: Boty Ptačího muže. Teď si z něj vrátíme i zbytek.

Opět stiskne knoflíky na časometu a v botách už se objeví i jejich majitel. Živ a zdráv. Tedy alespoň fyzicky zdráv.

PTAČÍ MUŽ: Pete mě schramstnul. Sežral mě. Musí být nějaký rozladěný. Nikdy dřív mě nesežral. Nikdy.

LISTER konečně namíří časomet na spícího Petea a z obrovského ještěra tu máme opět malého vrabčáka, který letí k PTAČÍMU MUŽI.

PTAČÍ MUŽ: Pete? Dáš si pár semínek?

RIMMER: A teď ten časomet znič.

LISTER: Taková věc je k nezaplacení!

RIMMER: Znič ho!

LISTER ho hodí na zem, zatancuje si na něm krátký taneček a časomet je rázem na kousky.

 

Koridor poblíž skladiště

LISTER, RIMMER a PTAČÍ MUŽ odcházejí ze skladiště v domnění, že už mají všechno za sebou. Vtom spatří v koutu koridoru obrovské vejce. Hýbe se a skořápka praská.

LISTER: Co teď budem dělat?

RIMMER: Teď... sprav... ten časomet. Je totiž k nezaplacení!

Všichni běží zpátky pro něj. Ze skořápky se zatím vyloupne dinosauří ocásek. RIMMER a LISTER se vrací a marně se snaží složit trosky časometu. Skořápku prorazí dvě dinosauří nožky. Vejce se zvedne a s velkým křikem odběhne.

RIMMER: Zastavte toho dinosaura!

Vajíčko vstoupí do výtahu a odjede.

LISTER: Je ve výtahu! Je ve výtahu! Stáhneme ho dolů. Vrať se sakra!

 

Masážní salón

HOLLISTER leží na břiše na lůžku a oddává se rukám masérky.

HOLLISTER: Ách, to kokosové mléko je úžasné.

 

Koridor poblíž skladiště

Dveře výtahu se otevřou, LISTER s RIMMEREM namíří dovnitř zbraně, ale leží tu už jen prázdná skořápka. Dítko se vyklubalo.

 

Masážní salón

HOLLISTER: Já jsem troska...

Lehne si na břicho a položí hlavu do otvoru v lůžku. Masérka zatím odchází.

 

Ve výtahu

LISTER a RIMMER vynoří hlavu z prázdné skořápky. Nový jedinec je skutečně na svobodě.

 

Masážní salón

HOLLISTER leží tváří k zemi na lůžku. Přichází dinosauří mládě, které ač se právě vylíhlo, dosahuje rozměrů dospělého člověka.

HOLLISTER: Mmmm... ohhh... áhhh. To je fantastické!

Dinosaurus olizuje HOLLISTEROVI záda.

HOLLISTER: Ta Vaše drsná masáž mi dělá neskutečně dobře.

Dinosaurus zařve.

 

Kapitánova kancelář

RIMMER a LISTER jsou, jako již mnohokrát, předváděni před HOLLISTERA. Jako vždy RIMMER zasalutuje a LISTER zamává. HOLLISTER strnule zírá, mlčí a pouze zvedá kartičku s nápisem:

„Trpím poruchou vyvolanou posttraumatickým stresem.“

Vzápětí zvedá další kartičku:

„Možná že už nikdy nebudu mluvit.“

Chvilku čeká a zvedne další nápis:

„Díra na dvanáct měsíců.“

RIMMER a LISTER se mají k odchodu, ale HOLLISTER bouchne párkrát do stolu a ukáže další kartu:

„Kam sakra jdete?“

RIMMER: Do díry, pane.

HOLLISTER vytáhne kartu:

„Vy nejdete do díry. Tam jdu já.“

RIMMER s LISTEREM se na sebe zmateně podívají a HOLLISTER zvedá s rozšklebeným úsměvem šílence poslední nápis: „Nashledanou za dvanáct měsíců.“