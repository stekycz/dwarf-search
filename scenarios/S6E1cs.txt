Vesmír

Ukáže se ohromné slunce. Za chvíli Kosmik přeletí napříč slunečním kotoučem.

 
Ubikace Kosmiku

Tma. Kamera ukazuje různé panely v místnosti. Náhle se rozsvítí modré světlo a z hibernační jednotky vyjíždí pomalu se probouzející, zarostlý LISTER, s obrovským kudrnatým plnovousem a jakýmsi afrem, s dready až na zem, oblečený ve špinavém pyžamu. Posadí se. Vypadá odporně. Jeho nehty na rukou a na nohou jsou dlouhé okolo dvaceti centimetrů. Všimne si toho.

LISTER: Ježiši!

Začne se svým dlouhým nehtem drbat na hrudi. Překulhá místnost a začne si zkracovat nehty na stolním ořezávátku tužek. Všimne si svého obrazu na tmavé televizní obrazovce.

LISTER: Ehhh .... (Ke svému odrazu) Kdo sakra seš?

 
Strojovna Kosmiku

KRYTON vynáší koš do velkého lisu na odpadky, píská si a stiskne tlačítko start. Ozve se skřípění. Otevře dveře a vezme odpadky slisované do úhledné krychle.

 
Střední sekce Kosmiku

Na stěně je světlý panel. Přepínače, obrazovky, apod. Uprostřed je dlouhý stůl vedle kterého stojí čtyři židle. KRYTON přináší slisovanou kostku odpadu. LISTER vejde a rozpačitě se rozhlíží.

KRYTON: Ha! Vítejte mezi námi, pane.

KRYTON vyhazuje do vesmíru onu kostku odpadu.

KRYTON: Jak se cítíte?

LISTER: Dost blbě. Jsem jako praštěnej. Kde to vlastně jsme?

KRYTON: Máte jen lehkou amnézii. To je zcela běžné po dlouhém období spánku. To víte, prospal jste víc jak dvě stě let.

LISTER: Dvě stě let?

KRYTON: Cloumal jsem s Vámi už na jaře, ale Vy jste trval na dalších třech měsících.

LISTER následuje KRYTONA.

 
Kuchyňka Kosmiku

KRYTON: Právě Vám připravuju podnos se snídaní.

LISTER si prohlíží podnos.

LISTER: Ale, proboha, proč jsou ty cornflakey posypaný syrovou cibulí?

KRYTON: Tak je máte nejradši.

LISTER: (Usrkne ze sklenice a škubne sebou) Fuj! Ten džus je odpornej.

KRYTON: To není džus, pane. To je Váš ranní životabudič. Studená omáčka vindaloo.

LISTER: Já piju k snídani studenou kari omáčku?

KRYTON: To záleží na náladě. Když se vzbudíte odpoledne, začínáte den zvětralým pivem z minulého večera, a proto máte u postele sítko na čaj, abyste mohl procedit cigaretové špačky.

LISTER: Já piju, kouřím a snídám studenou kari omáčku? Tak to vypadá, že jsem pěkně nechutnej a špinavej chlívák.

KRYTON: Takže už se Vám vrací paměť?

LISTER: Ne, ani trošičku.

 
Střední sekce

KRYTON staví před LISTERA skříňku.

KRYTON: Možná pomůže tohle. Vaše osobní věci.

LISTER bere fotku.

KRYTON: Kristina Kochanská. Tři neděle jste s ní chodil, pak Vás nechala kvůli provianťákovi.

LISTER: Je to kusanec.

KRYTON: Pane, sníte o tom, že jednou zase získáte její srdce a pak budete na ní ležet a pohybovat se nahoru a dolů tím podivným způsobem, jenž je lidem tak příjemný. Osobně bych dal přednost partičce whistu.

LISTER bere knihu. KRYTON dává LISTEROVI jeho kytaru.

LISTER: Cože? Já hraju na kytaru?

KRYTON: Mám hlavu ve tvaru legrační kostky ledu? Prosím, vystřihněte pár akordů. Ukažte, co ve Vás je.

LISTER se pokusí o několik akordů, nutno říci, že velmi neúspěšně.

KRYTON: Áno, Clapton se vrátil!

LISTER: Hele, neutahuj si ze mě. Neumim na ni hrát. Kdo má jenom ždibec sluchu, řekne ti to.

KRYTON: Pane, jakmile se Vaše osobnost probudí, budete přesvědčen, že hrajete na kytaru jako Hendrixův duch.

 
Kuchyňka

Přejdou zase do kuchyňky.

LISTER: Můžeš o mně říct vůbec něco dobrýho? Třeba nějakou chválu.

KRYTON: Nějakou chválu? Hm, někdy mi pomáháte s prádlem tak, že obrátíte své spodky naruby a pak je nosíte další tři týdny.

LISTER: Jsem zvíře. Jsem nechutnej, neotesanej, pologramotnej, nemuzikální, chlípnej, tupej kosmickej vágus.

KRYTON: (Obejme LISTERA) Á, vítejte zpátky, pane Listere!

KRYTON otevře ledničku, vytáhne odtud RIMMEROVO zmrzlé holosrdce a ponoří jej do vroucí vody.

LISTER: Co je tohle?

KRYTON: To je pan Rimmer, pane. Jeho holosrdíčko. Je to hologram.

LISTER: Rimmer? To... to je můj nejlepší kámoš?

KRYTON: Pane, jste nemocný. Možná by pomohlo trochu zesilovače paměti.

KRYTON přiloží LISTEROVI na krk injekční pistoli a stiskne spoušť. Vytáhne RIMMEROVO holosrdce z vody a přenese ho do kalíšku na vejce. Odchází do střední sekce a LISTER ho následuje.

 
Střední sekce

KRYTON položí holosrdce na scanner a postaví se k jeho ovládání.

KRYTON: Spouštím bootovací sekvenci.

KRYTON zadává údaje na klávesnici a z kalíšku na vejce se rozzáří kužel světla.

KRYTON: Vyvolat fyzickou podobu.

Chvilku trvá, než program najde obraz lidské tělo. Nejdřív se na obrazovce objevuje dinosaurus, ryba, delfín, kachna, orel, králíček, kráva, lev, tučňák, člověk, prase a pak se konečně ustálí obraz člověka. Objeví se RIMMEROVO tělo, zatím pouze černobílé a zrní.

KRYTON: Přístup k osobnostním údajům.

Na obrazovce se objeví sloupec.

KRYTON: Nahrát aroganci.

První sloupec se zmenšuje, až na spodní okraj obrazovky. Za zvukových efektů se vlastnost postupně přelévá do RIMMERA.

KRYTON: Nahrát charisma.

Druhý sloupec - velmi, velmi krátký - se přelije do RIMMERA, ale zabírá jen část jeho malíčku.

KRYTON: Nahrát neurózy.

Další, nejdelší sloupec se vykreslí na obrazovce. Následuje ještě jednou, a ještě, a ještě... RIMMER je již plně zobrazený a barevný.

KRYTON: Vyvolat paměť.

Jak se RIMMEROVI navrací paměť. Zhluboka se nadechne a ožije.

LISTER: (Zklamaně) Ááá, tenhle Rimmer.

 
Střední sekce, později

Všichni sedí okolo stolu. KOCOUR a RIMMER se dívají zděšeně na LISTERA. LISTER  se cpe cornflakey.

LISTER: Cornflakey s cibulí jsou senza. Můžeš mi podat tabasco? Chtělo by to víc okořenit.

KRYTON: Blahopřeju, pane, záhy se rozpomenete na všechno a budete přesvědčen, že umíte hrát na kytaru.

LISTER: (Užasle) Umim hrát na kytaru! Jsem virtuóz. Hrábnu do strun a to dřevo zazpívá jako mariňák v bordelu po třech letech na moři.

KOCOUR: To je dost možný, ale dohoda je dohoda.

LISTER: Já vim, já vim. Když si chci zabrnkat, musím si oblíct skafandr a hrát venku. Burani.

KRYTON: A teď si vyslechneme hlášení. Pane Rimmere?

RIMMER: Díky, Krytone. Tak, pánové, jak všichni vědí, přišli jsme o Trpaslíka. Teď není vhodná doba na malicherné přízemní obviňování. Na to bude dost času, až Lister půjde před vojenský soud.

LISTER: Já ho přece neztratil.

RIMMER: Nepovídej. Tys ho zaparkoval. Ty jsi zapomněl, na které planetce jsi ho nechal.

LISTER: Ty planetky jsou všechny modrozelený. Modrozelený a planetkovitý.

KRYTON: Pánové, obviňování k ničemu nevede. Svou loď jsme neztratili. Trpaslíka nám ukradli lidé nebo neznámé formy života.

KOCOUR: Kdo by krad´ kraksnu bez brzd a s nalítanejma třema milionama let?

KRYTON: Rabiáti! Geneticky vytvořené formy života. Výplody fantazie pana Listera zhmotněné nějakým záhadným paprskem. Kdo ví? Hlavní je, že po dvousetletém sledování jejich kondenzačního pásu je teď máme.

LISTER: Jak to myslíš?

KRYTON sklízí snídani ze stolu.

KRYTON: Byli nuceni udělat velikánskou odbočku, aby se vyhnuli tomuto pásu asteroidů. Avšak Kosmik je dost malý na to, aby prolétl jeho středem. Poprvé za dvě stě let máme příležitost pěkně si na ně počíhat a dostat je na lopatky, a tak vysvobodit Holly.

RIMMER: Krytone, zapomněls na direktivu 1742?

KRYTON: 1742? „Žádný důstojník se nesmí hlásit do služby v zrzavém tupé.“ Děkuji, že jste mi tohle nařízení připomněl, ale nechápu, jak to souvisí s naší situací.

RIMMER: Tak 1743.

KRYTON: Aha, tahle. „Žádná loď se nesmí pokoušet proletět pásem asteroidů bez deflektorů.“

RIMMER: Ano. Jsi puntičkář.

LISTER: Rimmere, stačí vidět stav zásob. (Kouká do papíru) Ty jedeš na záložní baterie, kyslík je na tři měsíce, voda, jenom recyklovaná, je na sedm neděl. A co je nejhorší - indickejch placek je tak na rok. Jsme v maléru a pěknym.

RIMMER: Víte vůbec, jak nestálé tyhle pásy jsou? Bludné planetky. Meteorické bouře. Jeden přímý zásah do tamtoho čelního skla a naše vnitřnosti budou naruby rychlejc než Listerovy spodky.

LISTER: To ti děkuju. Jdeme na to.

KRYTON: Ať pilotuje pan Kocour. S jeho vynikajícími reflektory a jemným čichem máme ty nejlepší vyhlídky.

KOCOUR, LISTER a KRYTON vstávají.

RIMMER: U všech svatých, jedna díra a je z nás lidská paštika.

KOCOUR: Kočky mají jedno pořekadlo: „Je lepší žít hodinu jako tygr, než celej život jako červ.“ (Odejde)

RIMMER: (Sám pro sebe) Lidé mají taky pořekadlo: „Kdo viděl předložku z červí kůže?“

 
Vesmír

Pohled na Kosmika zezadu, prolétá pásem asteroidů. Kosmik prolétne mezerou vedle jednoho asteroidu. Vyšlehne z něj plamen, ale oni včas uhnou stranou.

 
Kokpit Kosmiku

Kosmik se odchýlí od kurzu a chvíli se kymácí.

LISTER: Jo, seš fakt dobrej pilot.

Kocour začenichá.

KOCOUR: Něco se blíží.

KRYTON: (Kouká na svůj monitor) Já tady nic nemám.

KOCOUR: Cítím to. (Starostlivě) Něco velkého.

LISTER: Já tu taky nic nevidím.

KOCOUR: Tyhle nozdry nelžou.

RIMMER: Má pravdu. Souřadnice 5342 na 6263. Podívejte se, pánové. Je tam meteor větší než King Kongova ranní stolice. A řítí se to přímo na nás.

KRYTON: Tohle se nedá obletět.

RIMMER: Zpětný chod.

KOCOUR: Už není čas. Je po nás. Jsme pasé jako silon.

LISTER: Krytone, víš, co máš dělat.

KRYTON: Samozřejmě, pane.

KRYTON odkráčí z kabiny.

RIMMER: Řek` bys mi, kam to šel?

LISTER: Trochu upravil drtič odpadků. Naplnil vypouštěcí systém palivem a udělal z něj velkorážní dělo.

RIMMER: Vy to chcete sestřelit konzervami a slupkami od banánů?

LISTER: Ale uprostřed je překvápko. Termoska s nitrákem.

KRYTON vezme krychli odpadků, a dává ji do vypouštěcího otvoru.

KRYTON: Drtič odpadků odjištěn a připraven.

RIMMER: Krytone, vyjde to?

KRYTON: Lhací režim. (Pauza) Ovšem, že to vyjde, žádný strach. (Přijde k LISTEROVI) Sežral to i s navijákem a jako dezert si dal časopis Udice, he.

KOCOUR: Už je tady!

LISTER: Připravit, Krytone. Pal!

KRYTON stiskne páku.

 
Vesmír

Krychle odpadků je vystřelena z Kosmika. Strefí se do meteoru, který se rozletí na kousky.

LISTER: (Hlas) Jo!

 
Kokpit

Všichni si vydechnou, obzvláště RIMMER, který nevěřícně kroutí hlavou.

KRYTON: Kondenzační pás Trpaslíka. Při současné rychlosti a kurzu se s ním setkáme za dvanáct hodin a sedm minut.

KOCOUR: (Čichá) Koukněte na monitor. Cítím něco nového a zrovna to nevoní.

RIMMER: Támhle. Mám to. Vypadá to jako loď.

LISTER: Moment, je tam další a další.

KRYTON: Já je tu mám taky. Deset, ne dvanáct.

RIMMER: Samé vraky.

LISTER: Vypadá to jako obrovský pohřebiště lodí.

 
Vesmír

Kosmik prolétá skupinou asteroidů, na všech jsou rozsety zničené lodě.

 
Kokpit

LISTER: Máte taky pocit, že nás sem navedli jako krávy na jatka?

RIMMER: Musíme zjistit, co přivodilo zkázu těch lodí.

KRYTON: Navrhuji vypnout motory a vypustit sondu.

KOCOUR přepíná ovládání.

KOCOUR: Motory stojí. Sonda startuje.

 
Povrch asteroidu

Sonda se blíží k havarované lodi.

 
Havarovaná loď

Sonda vyráží dveře havarované lodi menší explozí.

 
Kokpit

Všichni  se sklání nad obrazovkou.

KRYTON: Jsme tam.

KOCOUR: Co to je?

RIMMER: Lidské ostatky. Počkat!

 
Havarovaná loď

Sonda snímá svou kamerou podlahu havatované lodi.

 
Kokpit
O pět stupňů nahoru. A ještě o deset. Ano. Na podlaze je nějaký nápis. P - S - I - R - É - N - Y. „Psirény“?

KRYTON: Ten ubožák to musel naškrábat ve smrtelné křeči směsí vlastní krve s obsahem svých vlastních střev.

RIMMER: Kdo by tohle udělal?

LISTER: Někdo, kdo potřeboval pero.

KOCOUR: Já teda nechápu, proč si dal tu práci a udělal tečku svou vlastní ledvinou.

RIMMER: Řek` bych, že to nebylo úmyslné. Prostě tam přistála.

KRYTON: Je zřejmé, že ten zoufalec chtěl varovat všechny, kdo mohli být vlákáni do stejné smrtící pasti.

Vymění si ustarané pohledy.

LISTER: Sonda objevila černou skříňku. Tak nám přehraj poslední záznam.

Obrazovka zrní. Obraz se postupně ustálí. Na obrazovce je pohled na člověka pod divným úhlem. Šíleně mluví do kamery a hltavě jí obloženou housku.

KAPITÁN: Už se blíží. Je jich plná loď. Vím, že jsem na řadě. Je jen otázka času, kdy...

Zezadu se přibližuje PSIRÉNA. Je vidět pouze stín dvounohého hmyzího živočicha s ohromnými kusadly, v pařátech drží ocelové brčko Vydává zvláštní vysokofrekvenční vibrace, kterými komunikuje s KAPITÁNEM.

KAPITÁN: Oh Bože, ty jsi krásná. Nemůžu ti odolat. Musím být silný. Vím, co chceš. (Naslouchá PSIRÉNĚ) Ne, to nechceš. Nechceš se milovat. Chceš mi vycucnout mozek tím brčkem jako vostatním. Jdi vode mě!

PSIRÉNA je nadosah. KAPITÁN vycouvá za záběru, stvůra jej následuje. KAPITÁN křičí. Na obrazovku vyšplíchne něco červeného.

KAPITÁN: Áá, áá! Cos to udělala, ty hnusná děvko? Vymačkalas z mýho hamburgeru všechen kečup. A co teď? Ne! Ne! Vyndej mi to brčka z ucha!

Na obrazovku opět šplíchne něco rudého, tentokrát je to ale krev. Je slyšet srkání brčkem. Psiréna se znovu ukáže na obrazovce a z úst jí visí něco šedého a sliznatého, co trochu připomíná špagety.

 
Kokpit

Všichni čtyři se s hrůzou dívají na obrazovku. RIMMER se beze změny výrazu skácí na podlahu.

 
Vesmír

Kosmik se opatrně proplétá hřbitovem kosmických lodí.

 
Střední sekce

LISTER se probírá nějakými papíry.

LISTER: Tak jo. Sonda prozkoumala černý skříňky na třech lodích. Celá tahle oblast je prolezlá geneticky vytvořenou formou života, která dokáže změnit vaše vědomí. Jsou jako Sirény z tý turecký báje o tom Odysseovi.

KRYTON: Myslím, že je to řecká báje.

LISTER: To je fuk! Země, co je plná sandálů a gyrosu. Vtip je v tom, že využívaj sílu přeludů, aby nás vylákali z lodi, a pak si vezmou všechno, co se jim může hodit, ... a vycucnou vám mozek.

RIMMER: Tak to máme naději. Z nás nevyrazej ani předkrm.

KRYTON: Teď... teď se nemůžeme vrátit. Ztratili bychom loď.

LISTER: Podívejte se, za tři, za čtyři hodiny budeme z pásu venku. Musíme bejt jenom ve střehu. Budou nás chtít svést, vyděsit, zlomit morálku, udělaj všechno, jenom aby nás vylákali.

Obrazovka na stěně začíná zrnit.

KOCOUR: Přichází zpráva. Slabý signál.

KOCOUR se postaví před obrazovku a dolaďuje příjem. Obrazovka se pročistí. Objeví se dvě překrásné svůdnice.

PRVNÍ SVŮDNICE: Pomozte nám, prosím. Naše osada byla téměř vyhlazena. Zbyly tu jenom ženy.

DRUHÁ SVŮDNICE: Jsou nás jen tři tisíce.

PRVNÍ SVŮDNICE: A jestliže máme přežít, je nezbytně třeba, aby do nás muži zaseli své sémě. Prosíme vás, milujte se s námi.

DRUHÁ SVŮDNICE: Milujte se s námi všemi.

Obrazovka pohasne.

KOCOUR: Slyšeli jste? Chtějí rozsévače semene. Já si podám žádost. Vy to vyřiďte s psirénami, já zařídím tamto.

KOCOUR odejde do kokpitu. Chvíli je pauza, pak se vrátí.

KOCOUR: Éé, třeba jsem strašpytel, ale nemyslíte si, že to byly psirény?

LISTER, KRYTON a RIMMER souhlasně kývají hlavou.

KOCOUR: I ta bruneta?

LISTER, KRYTON a RIMMER opět souhlasně kývají hlavou.

KOCOUR: Kdybyste mě hledali, sprchuju se kapalným kyslíkem.

KOCOUR odejde do pilotní kabiny.

RIMMER: No, jestli jsou tohle jejich nejrafinovanější svody, tak si myslím, že nám žádné očarování nehrozí.

KRYTON: Psirény použily svůj důmysl jen v míře potřebné pro přivábení Kocoura a zabralo to. Kdybychom ho nezadrželi, plazil by se teď bez mozku na jednom z těch asteroidů a snažil se napsat: „Bože, jsem to ale osel!“ obsahem vlastních střev.

Obrazovka opět zrní.

LISTER: Přichází zpráva. Už jsou tady zas.

Obrazy jsou přerušovány zrněním. Zraněná žena se dívá do kamery. Vzadu, skrz kouř, je nejasně vidět, jak její druzi bojují . Žena mluví do komunikátoru a přitom občas vystřelí.

TAUOVÁ: Tady kapitán Tauová z kosmické lodi Pioneer. Byli jsme napadeni jakýmsi druhem kanibalů - psirénami. Vylákaly nás na tuto planetku a většinu z nás zabily.

Kapitána TAUOVOU zasáhne střela a ona padá mrtvá k zemi.

LISTER: Dá se jim věřit?

Druhá žena jí vezme komunikační skříňku a otočí se na obrazovku. Je to Christine KOCHANSKÁ.

KOCHANSKÁ: Už nám není pomoci. Je s námi konec. Leťte pryč.

LISTER: (Velmi překvapeně) Kochanská!?!?

KOCHANSKÁ: Dave, to jsi ty?

LISTER: Já myslel, že si mrtvá.

KOCHANSKÁ: Teď ti nemůžu říct víc! Dostali nás! Utečte z toho pásu, dokud to jde!

LISTER: Je to Kochanská!

KOCHANSKÁ: Neboj se o nás. Živé nás odsud nedostanou. Schovávám si tři náboje. Jeden pro sebe a po jednom pro obě děti.

LISTER: Děti?

KOCHANSKÁ: Pro tvé dva syny, Dave.

LISTER: Ale jak... já tomu nerozumím.

KOCHANSKÁ: Když jsi byl ve stázi, vnikla jsem do spermabanky, ještě na Trpaslíku. Jsi otcem. (Otočí se) Tady jsou! (Natáhne uzávěr pušky) Jime, Bexley, pojďte k mamince.

LISTER: Počkej! Nic nedělej! Jdu tam.

Obrazovka ztmavne.

LISTER: Krytone - bazukoidy. Rimmere - dej mi kurz.

LISTER se zastaví ...

RIMMER: Vylaď na Duševní zdraví FM.

LISTER: Zase to byly psirény?

RIMMER: Ovšem. Je to prosté jako bulharská striptérka.

KOCOUR: (Přiběhne z kokpitu) Něco se řítí přímo na nás.

LISTER: Co to je?

KOCOUR: Jak se říká těm obřím meteoritům, co jsou v plamenech?

LISTER: Obří ohnivé meteority?

KOCOUR: To je ono!

 
Vesmír

Obří hořící meteorit letí vesmírem přímo na Kosmika.

 
Kokpit

Všichni zaujmou své pozice.

KRYTON: Mám nabít odpadkové dělo, pane?

LISTER: Nic mu to neudělá.

RIMMER: Změníme kurs.

KRYTON se obrací k navicompu.

KOCOUR: Zapínám forsáž!

KRYTON: Počkat! Na radaru nic není.

RIMMER: Jak to?

KRYTON: Asi jde o další přelud.

LISTER: Psirény?

KRYTON: Hm, Kocoure, zaznamenal jste nějakou vůni?

KOCOUR: Nevěděl jsem, že tam maj freeshop.

KRYTON: Cítíte něco?

KOCOUR: Ne.

KRYTON: Navrhuji držet současný kurz. Ta ohnivá koule neexistuje.

RIMMER: Nepleteš se?

KRYTON: Pane, vsadím svou dobrou pověst.

RIMMER: Krytone, ty nemáš dobrou pověst.

KRYTON: Ne, ale doufám, že ji během této akce získám.

LISTER: Řítí se na nás! Je pozdě na útěk!!!!!!!

Všichni se přikrčí, jenom KRYTON zůstane stát zpříma.

KRYTON: Klid, pánové. Jste v bezpečí.

 
Vesmír

Ohnivý meteorit letí směrem ke Kosmiku ... a neškodně jím proletí.

 
Kokpit

Kabina se na okamžik zalije oranžovým žárem a pak se vše vrátí do normálního stavu.

KRYTON: Áááá! Samožerský režim. No, jen těžko vás mohu zachraňovat celý den.

KRYTON si vykračuje ven.

KRYTON: Radši se dám do toho žehlení. Hahaha.

LISTER ho následuje.

KOCOUR: (Čichá kolem sebe) Vidím tu další. (K RIMMEROVI) Zavolej Krytona, ten ví, jak na to.

RIMMER: Jsem schopen vypořádat se s tím obřím ohnivým meteoritem sám, tak neměj péči, čichoune. K čemu je nám pomoc domáckého androida s hlavou jako zmutovaný mořský zajíc?

KOCOUR: No jo, zklidni hormony. Tak co budem dělat?

RIMMER: Na radaru nic není. Je to přelud. Nebudem dělat nic.

LISTER a KRYTON se vrací.

LISTER: Pánové, co se děje? Teplota v kabině stoupá.

RIMMER: Zase psirény. Je to další přelud. Víme, co dělat.

KRYTON: Co když je ohnivá koule skutečná a obraz na radaru přelud?

RIMMER: Pánové, klid. Nic nám nehrozí.

Všichni se přikrčí, až na RIMMERA, který stojí zpříma.

 
Vesmír

Ohnivý meteorit letí směrem ke Kosmiku ... a narazí do něj.

 
Kokpit

RIMMERA to odhodí ven z pilotní kabiny. Vše kolem začne hořet.
 
Vesmír

Kosmik v plamenech havaruje na nějakém asteroidu.

 
Kokpit

LISTER a KOCOUR hasí ohníčky na přístrojích kolem. KRYTON kontroluje monitor. RIMMER se vpotácí dovnitř.

RIMMER: Nějaké škody?

KOCOUR: Nic hrozného. Rozbilo se pár senzorů, palivové sedadlo druhého pilota už nejde sklopit...

RIMMER: Vyvázli jsme nedotčení?

KRYTON: Kosmik něco vydrží, pane. Náš brouček havaroval vícekrát než F-šestnáctka.

LISTER: Je to v materiálu. Ve dvaadvacátym století inženýři zjistili, že když se zřítí letadlo, jediná věc, která to přežije bez úhony, je roztomilá panenka. A z toho materiálu je Kosmik.

KOCOUR: A to je pravda?

LISTER: Ty seš tak naivní.

KOCOUR: Díky.

RIMMER: Za jak dlouho se zvednem?

KRYTON: No tak asi za... ne, moment. Přední přistávací noha je zaklesnutá ve skále až po kloub. Musíme vylézt ven a vyprostit ji.

LISTER: Jdu tam.

KRYTON: Pane, vzduch je velmi řídký. Navíc se toto místo psirénami jen hemží.

LISTER: Ty se postarej o motor, já si budu hrát na hrdinu. Maximálně dvě minuty.

 
Povrch asteroidu

LISTER ve skafandru se snaží rozstřílet skálu bránící Kosmiku v odletu bazukoidem. Skončí práci, stiskne tlačítko komunikátoru a mluví do něj.

LISTER: Jak jsme na tom?

KOCOUR: (Ve vysílačce) Vypadá to dobře. Myslím, že už můžem letět.

LISTER: Jdu dovnitř.

LISTER jde zpátky, ale uslyší za sebou hlas.

PSIRÉNA: Ahoj, Dave.

LISTER se otočí a vidí PSIRÉNU změněnou v blonďatou sexbombu v koženém oblečku.

LISTER: Do prkýnka! Peteova ségra.

PETEOVA SÉGRA: Pamatuješ si na mě, Dave? Pálil jsi za mnou celou svou pubertu. A teď konečně můžu být tvoje.

LISTER se zastaví

LISTER: Nechoď ke mně, Peteova ségro. Vím, o co ti jde. Je to růžový a je to v mý hlavě a tam to taky zůstane.

PETEOVA SÉGRA: Ty víš, co chceš. Chceš mačkat můj zadeček, až z něj uděláš šťavnatou broskvičku.

LISTER: To jsou kecy. Chceš, abych se utopil ve vlastních slinách.

PETEOVA SÉGRA: Nebraň se.

LISTER: Nechoď ke mně, Peteova ségro!

PETEOVA SÉGRA: Řekni, kdy naposled ses miloval se ženou?

LISTER: Ňákej pátek už to bude.

PETEOVA SÉGRA: Je to přes tři miliony let, Dave.

LISTER: Já to počítám v dobách ledovejch a to jsou jenom čtyři. A v přestupnejch dobách ledovejch ani jedna.

PETEOVA SÉGRA: To je dlouhá doba, zlato, pro muže s tvými choutkami.

LISTER: To je dlouho i pro albánskýho ovčáka alergickýho na vlnu.

PETEOVA SÉGRA: Líbej mě.

LISTER: Ah, už ti nemůžu odolat, Peteova sestřičko.

PETEOVA SÉGRA: Budeš mít překrásnou smrt. Přivedu tě na vrchol extáze a už se z toho nevzpamatuješ.

LISTER se poddává a líbá se s PSIRÉNOU. Střídavě je ji vidět v podobě PETEOVY SÉGRY a v její pravé slizké podobě. PSIRÉNA si připravuje za zády ocelové brčko. Když už chce začít sát LISTEROVI mozek, něco ostrého vyleze z její hrudi a psiréna padá zabitá. LISTER se otočí a vidí KRYTONA, jak ji právě skrz naskrz probodl.

KRYTON: (Popadne LISTERA) Pojď, Dave, musíme rychle pryč!

V záběru je vidět, jak KRYTON také drží za zády ocelové brčko.

LISTER: (Sám sobě) „Dave“?

LISTER se otáčí, zamíří bazukoid na KRYTONA a vystřelí. Iluze je u konce. Je vidět, jak druhá psiréna padá na zem.

KRYTON: (Ve vysílačce) Pane, nestalo se vám nic?

 
Kokpit

RIMMER: Kde sakra vězíš?

LISTER: (Ve vysílačce) Dvě psirény se pobily, když se praly o můj mozek ... Kurnik! To je rosnička z 27. kanálu!

KRYTON: Bojujte s ní! Nedejte se.

LISTER: (Ve vysílačce) To se ti lehko řekne. Ty nevíš, co dělá s tim svym ukazovátkem.

KOCOUR: Startuju motory.

RIMMER: Hned se kruci vrať!!!

KRYTON odchází z kokpitu. Je slyšet, jak LISTER střílí.

LISTER: (Ve vysílačce) Už jdu.

 
Střední sekce

KRYTON se postaví k přechodovým dveřím a dívá se na monitor. Monitor se rozsvítí a je vidět hlava LISTERA.

LISTER: (Na monitoru) To jsem já.

KRYTON mačká tlačítko a otevře dveře, LISTER vejde a KRYTON je za ním opět zavírá.

LISTER: Venku začíná bejt pěkně hnusně. Poletíme?

Když jsou KRYTON a LISTER již na palubě, opět se rozsvítí obrazovka a na ní se objeví znovu tvář LISTERA.

LISTER #2: Jak to, že startujete, když jsem ještě venku? Pusťte mě!

KRYTON si prohlíží LISTERA vedle sebe a LISTERA na monitoru.

KRYTON: Ale, pane, Vy už jste tady.

RIMMER přijde z pilotní kabiny.

LISTER #1: To je psiréna - nepouštěj ho dovnitř.

LISTER #2: Pro boha živýho - on je psiréna! Už tady nevydržim. Pusťte mě sakra dovnitř!

RIMMER: Co budem dělat?

KRYTON: Nepoznáme, který je který. Musíme ho pustit.

RIMMER: Tak to ji tady budeme mít na sto procent. Měňavou, šílenou, uslintanou lebkocucku.

KRYTON: A ... a ... a ... ale je možné, že už jednu na lodi máme. Nemůžeme riskovat život pana Listera. Pustím ho.

 
Vesmír

Kosmik odlétá z asteroidu.

 
Střední sekce Kosmiku

Oba LISTEROVÉ sedí vedle sebe. KRYTON má bazukoid a míří na ně. RIMMER je ostražitě pozoruje. KOCOUR přichází z kokpitu a má také bazukoid.

LISTER #1: Dyť mě znáte. On je psiréna a já jsem já.

LISTER #2: Ha, takovej děsnej blábol. Ani nevypadá jako já. Je tlustej a nemá můj klasickej profil.

KRYTON: Oba jste stejní.

Oba LISTEROVÉ se podívají jeden na druhého.

LISTER #1/2: (Společně) Ani omylem.

KRYTON: Zkusíme pár testů.

KRYTON hodí dvě jablka. Oba LISTEROVÉ je chytí pravou rukou.

RIMMER: Oba jsou praváci. Správně. ... Krytone! (KRYTON přinese tácek z nůžtičkami na nehty a  položí jej na stolek) A teď, pánové, ostříhejte si nehty na nohou.

Oba LISTEROVÉ si začnou kousat jejich nehty na nohou.

RIMMER: (Značně znechuceně) Stačí!!!

KRYTON bere LISTEROVU kytaru a podává ji LISTEROVI #1.

RIMMER: Zahrajte na kytaru.

LISTER #2: Co? Tady? Vevnitř?

RIMMER: Hraj.

LISTER #1: začíná hrát na kytaru. Je to nádherná hra. Po patnácti vteřinách virtuózně ukončí hru fantastickým crescendem. Hned, jak dozní zvuk posledního akordu, KRYTON a KOCOUR na sebe kývnou a vypálí salvu. LISTER #1 padá jako psiréna k zemi.

LISTER: Jak jste poznali, že nejde o mě?

KOCOUR: Protože uměl hrát.

LISTER: Nebyl o nic lepší.

KRYTON: To je Vaše představa, že umíte hrát. Ta psiréna si přečetla Vaše myšlenky a převzala Vaši iluzi, že nejste netalentovaný decibelový maniak.

LISTER: To si fakt myslíš, že byl lepší než já?

LISTER bere kytaru a začíná hrát. Je to strašné.

LISTER: Jakej je v tom rozdíl?

KOCOUR: Rada na přežití: „Nehraj před chlapem s nabitou bouchačkou.“

LISTER: To mě fakt žere, že jste mně zachránili život takhle blbě.

RIMMER: Kam to zmizelo?

Všichni se dívají, kam psiréna zmizela. Na podlaze je vidět žlutá krev psirény. Její stopa vede k točitým schodům.

KRYTON: Odlezlo to dolů do strojovny.

Začnou blikat světla a houká siréna.

RIMMER: Meteoritická bouře na pravoboku.

KRYTON: (K LISTEROVI a KOCOUROVI) Vy dva prosím do kokpitu. Pan Rimmer a já jdeme za tou psirénou.

RIMMER: Ááá, to je výborný plán, Krytone. Výtečný až na jeden drobný detail a ty víš, který to je. (Mává) Páčko!

KRYTON jde po točitém schodišti. Ostatní odchází do pilotní kabiny.

 
Strojovna Kosmiku

KRYTON se rozhlíží ostražitě kolem sebe. V rukou má scanner a bazukoid. Scanner směruje na různé strany a je velmi ostražitý. Najednou narazí na psirénu, která se objeví před ním.

KRYTON: Prosím Vás, je jasné, že bojovat se mnou nemá smysl. Nemůžete mne svést, protože nemám žádné touhy a můj mozek je syntetický, čímž pro Vás nemá význam. Vzdejte se.

KRYTON se užasle podívá. Místo psirény vidí ženu v plášti a brýlích a pozná v ní profesorku MAMMETOVOU.

KRYTON: Profesorka Mammetová!? Moje stvořitelka.

MAMMETOVÁ: Ahoj, Krytone.

KRYTON: Jaký je účel téhle iluze?

MAMMETOVÁ k němu postoupí blíž..

MAMMETOVÁ: Nemůžeš mi ublížit. Máš to v sobě zakódované. Jsi vůči mně zcela bezmocný.

KRYTON: To je pravda, ale ostatní už nejsou takto omezeni.

KRYTON bere do ruky vysílačku.

MAMMETOVÁ: Jsi taky naprogramovaný, abys uposlechl mé rozkazy. Odhoď vysílačku!

KRYTON upustí vysílačku.

MAMMETOVÁ: Otevři lis na odpadky.

KRYTON: Co to děláte?!

MAMMETOVÁ: Vlez si dovnitř.

KRYTON: Né! Né!

Ale vlézá dovnitř.

KRYTON: To je... tohle není...

MAMMETOVÁ: A teď ho zapni, prosím.

KRYTON: E, jste šílená!

KRYTON zevnitř lisu vysune ruku a stiskne tlačítko start. Dveře lisu se zavírají.

MAMMETOVÁ: Zhyň!

Je slyšet, jak se uvnitř lisu něco drtí. Ticho. Přichází zbytek posádky.

LISTER: Krytone, jsi tam? Ta bouře byl jenom další přelud. Psirény nejsou tak zraněný, jak jsme si mysleli.

RIMMER: Krytone?

Najdou KRYTONŮV bazukoid upuštěný na podlaze.

KOCOUR: Dostalo ho to.

LISTER sebere scanner a aktivuje ho.

LISTER: (Křičí) Krytone?

 
Jiná část strojovny

KOCOUR, LISTER a RIMMER schází po schodech. RIMMER se začne najednou ztrácet.

RIMMER: Moje baterie dodělává. Zbývá mi jen pár sekund. Potřebuju dobít...

RIMMERŮV obraz se postupně ztrácí. Najednou zmizí úplně, LISTER zachytí v pádu RIMMEROVO holosrdce a strčí je do kapsy.

LISTER: Tak to jsou tu dvě.

KOCOUR a LISTER jdou za roh. Uvidí psirénu v podobě automatu na nápoje a nejdříve si to neuvědomí.

LISTER: Nedáš si pití?

KOCOUR: Mám žízeň jako trám.

LISTER: Tak moment! Co dělá automat ve strojovně?

Než stačí zareagovat, psiréna oba plácne přes hlavu. Oba padají na zem a psiréna si opět připravuje brčko.

 
Strojovna

Lis na odpadky se otevírá. KRYTON je slisovaný do úhledné kostky.

KRYTON: Málem jsem se rozzlobil.

KRYTON vychází z lisu a jde po strojovně. Je ve tvaru krychle, s krátkýma nohama.

 
Jiná část strojovny

KRYTON z plošiny vidí, že se pod ním začíná připravovat psiréna k hostině. Překulí se přes zábradlí a spadne jí na hlavu. Svou vahou ji mohutným nárazem zabíjí.

 
Kokpit

KOCOUR v sedadle pilota, vedle něho LISTER. RIMMER u navicompu.

RIMMER: A je to - jsme z pásu venku.

LISTER: A co Červenej trpaslík?

RIMMER: Podle navicompu se ztratil v té velké mlhovině.

KOCOUR: Tak tam letíme.

KRYTON stále jako kostka na sobě přináší tác s pitím.

KRYTON: Čaj, pane.

LISTER: Díky, Kryťáku.

KRYTON: Nepokládejte to na panel! Pak jsou tam ošklivá kolečka. Udělejte si radši stolek ze mě.

LISTER: Myslel jsem, že se půjdeš dát do kupy.

KRYTON: Až splním všechny povinnosti, pane. Nemohu teď spustit svoji samoopravovací jednotku, když je tam hromada prádla velikosti severní stěny Eigeru. Navíc mě pan Kocour pozval, abych si s ním večer zahrál kostky.

KOCOUR: (Nadšeně) On bude kostka.

RIMMER: Jsme v mlhovině.

LISTER: No jo. Tak se mrknem, co tam je.

 
Vesmír

Kosmik vlétá do mlhoviny.